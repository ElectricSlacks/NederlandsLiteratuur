
DBNL

    Literatuur & Taal
    Selecties
    Over DBNL

    Verantwoording
    Inhoudsopgave


Print
Snikken en grimlachjes(2003)–François Haverschmidt
Academische poëzie

	
	
[p. 2]
	
Over het gehele werk

plaatsen

Leiden

Over dit hoofdstuk/artikel

auteurs

over François Haverschmidt



illustratie

	
	
[p. 7]
	
Levensschets

Er zijn levensgeschiedenissen, die zich uiterst moeielijk laten schrijven. Vooreerst, dewijl ze zoo aandoenlijk zijn, dat men er zich niet mee kan inlaten, of men moet het uitsnikken van ontroering; en dan, omdat ze bijna geheel in den nacht der vergetelheid begraven liggen. - Van al zulke levensgeschiedenissen is die van Piet Paaltjens de onbeschrijfelijkste.

Men weet haast niets van hem, en wat men nog van hem weet, dat is hartverscheurend.

Wanneer is hij geboren en waar? Wie droeg hem onder haar hart en wie gaf hem als vader aan bij den burgerlijken stand? Bij wien lag hij school en in wat jaar deed hij staatsexamen? - Op al die vragen kreeg nooit iemand een antwoord.

Het schijnt, dat de stukken, met behulp waarvan men den sluier van Paaltjens' jeugd had kunnen opheffen, verloren zijn geraakt. Eenigen willen, dat ze opzettelijk verdonkeremaand werden. Het is niet onmogelijk. Wij beleven een zonderlingen tijd.

Wat er van aan is, dat Paaltjens een Fries was, of liever - is, - want hij is nog, - durf ik niet beslissen. Ik heb het stellig hooren ontkennen door iemand, die jarenlang in Friesland gewoond heeft. - ‘Geen Fries spot met zijn land,’ zei de man, ‘en P.P. heeft in Des zangers min en De Friesche poëet het land der Friezen belachelijk pogen te maken.’ - Doch geen beschuldiging kon onbillijker zijn.

Er spreekt mijns bedunkens uit de genoemde gedichten juist een roerende liefde voor het gewest, waarvan de groote Starter, voor derdehalve eeuw al, zong:
 
‘Noyt schoonder vrouws-persoonen de blonde son bescheen,
 
Als in 't vrij Friesland woonen, soo wel gesteld van leên.’

Wanneer Paaltjens die liefde poogt te bemantelen met een grimlach, dan zien wij hem daarin slechts zijn vaste gewoonte volgen. Hoe dierbaarder hem iets is, des te erger pleegt hij er mee te sollen. En achter deze oogenschijnlijk grappige manier van doen versteekt zich een vreeselijk geheim.

Opmerkelijk is het, dat Paaltjens, ruim acht jaren na zijn verdwijning uit Leiden, voor het eerst weergezien is aan de noordkust van Fries-
	
[p. 8]
	

land*, en dat men hem nu onlangs heeft ontmoet in de zoogenaamde Friesche wafelkraam op de wereldtentoonstelling te Parijs. ‘Met diepe verachting’, schrijft mij een ooggetuige, ‘zat hij daar te kijken naar de twee buffetjuffers, die wel oorijzers droegen maar evenmin echte Friezinnen waren, als het bitter, dat hij langzaam dronk, onvervalschte Schiedammer was. Er heerschte een plechtige stilte aan de tafeltjes in zijn nabijheid. Zelfs de lichtzinnige Franschen gevoelden, dat er een wereld van weemoed lag in de wijze, waarop hij na ieder teugje smakte.’

 

In het jaar 1853 was Piet Paaltjens student te Leiden. Hij woonde op de Hoogewoerd boven een bidder. Sedert hoelang, zou ik niet kunnen zeggen. Professoren zoowel als academiebroeders bewaarden steeds een diep stilzwijgen, als ik er onderzoek naar deed. Zelfs de Studentenalmanakken gaven mij geen inlichting. Ik verbaas mij zelven daar nooit genoeg over.

Op zekeren dag van het aangeduide jaar kwam ik Piet tegen. Ik was ook student, woonde ook op de Hoogewoerd en ook boven een bidder. Dat waren punten van aanraking. Medelijden trok mij bovendien tot den raadselachtigen jongeling. Hij zag zoo verschrikkelijk bleek.

En toch, - laat mij dit er bijvoegen, - en toch was hij niet leelijk. Het portret, dat de heer Schmidt Crans van hem maakte en waarnaar de
	

*
    Het bericht van dit weerzien ontving de geleerde taal- en letterkundige Dr. Eelco Verwijs van een mij zeer welbekende hand. Dr. J. van Vloten nam het op in het 2de deel van Nederlandsch dicht en ondicht der negentiende eeuw, bladz. 623. Het luidt aldus:
    ‘De zon ging, als gewoonlijk, in 't westen onder. Ik doolde in diep gepeins langs het veld en bereikte, eer ik het wist, de zee. Was ik niet over den dijk en over eenige wrakken gestruikeld, ik zou er niets van gemerkt hebben en was misschien doorgewandeld naar het Ameland. Nu evenwel schrikte ik op en zag vóór mij den onmetelijken oceaan. Dat was het evenwel niet, wat mij op eens verstijven deed van verbazing.
    Een nooit gedacht schouwspel trof mijn oog.
    Op de uiterste punt van een ver in zee uitstekend hoofd zat een jongeling. Marmerbruin was zijn jas, marmerzwart zijn hoed, marmerwit zijn gelaat. Wat kleur zijn pantalon had, herinner ik mij niet. Alleen meen ik te weten, dat hij er een had, - dat is te zeggen, de pantalon een kleur. De punten van zijn laarzen hingen schilderachtig-los in de zilte golven en waren nat, zooals men zien kon, als de golfslag voor een oogenblik speelziek de wateren onder zijn voeten wegdreef. Dat kwam allerwaarschijnlijkst, doordien zij in zee hingen. Maar natter nog dan die laarspunten waren 's jongelings oogen. Die oogen, - niemand, zelfs Prof. Donders niet, zag ooit zoo'n uitdrukking in oogen. Zij waren blauw, niet ten gevolge van een vuistgevecht, maar van nature; - doch welk een blauw! Als ik zeg flets-blauw, dan zeg ik niets. Het was meer dan flets, oneindig meer. Het was beroerd-blauw; neen, het was nòg meer. Zoolang het Nieuwe Woordenboek er niet is, is er in onze taal ook geen woord voor dit blauw. Maar - neem een schelvisch, leg hem op een matigwarme stoof, laat hem daar een dag of drie op liggen, liefst in de zon, en, als gij het er dan nog bij kunt uithouden, kijk hem dan eens fiks in zijn oogen, en gij zult een flauw besef hebben van het geniale blauw van 's jongelings bovennatuurlijke blikken.
    En, - stel u eens voor, wat een kunstenaarsgreep van de natuur! - met die blauwe blikken zag het jongmensch scheel, zoodat, terwijl het eene oog staarde in de gronde-looze diepte der wateren, het andere tuurde naar den gezichteinder.
    Zoo zat hij op de punt van een paal en spoog kringetjes in het water, terwijl de avondzon zijn hoed omglansde.
    Verwondert het u, dat ik een oogenblik waande Pothof voor mij te zien, den zwager van Van Balkum? Gij kent Pothof immers, of liever, gij hebt hem gekend? want hij is niet meer. Hij stierf van schrik den heldendood bij het Groninger aardappeloproer. Dat vergat ik evenwel in mijn eerste ontsteltenis en ik bedacht het eerst, toen ik den mond reeds open had om te roepen: ‘Hé, Pothof, ben jij daar?’ - Gelukkig, dat ik het nog niet gezegd had, want op hetzelfde oogenblik zag de jongeling om en vestigde één zijner zielvolle blikken op mij. En zie, toen herkende ik hem.
    Hij was het zelf, de verdwenen maar onsterfelijke Piet Paaltjens.
    ‘Piet!’ zeide ik, terwijl ik daverde op mijn grondvesten, ‘Piet!’
    Hij antwoordde niet, maar grimlachte, koud en bitter, als het noorderlicht.
    ‘Piet!’ huilde ik ten derden male en sprong, dwars over de tranen, die mij ontrolden, op hem los.
    Te laat. Toen ik het paalwerk bereikte, was Paaltjens reeds in een boot gedaald en gleed weg in de richting van Schiermonnikoog. Ik wilde hem naspringen en nazwemmen, maar zag van mijn voornemen af, want ik herinnerde mij, dat ik, te water gaande, de gewoonte heb te verdrinken. Daarom liet ik het bij een mistroostig zwaaien met mijn steek. Doch, al zwaaiende, viel mijn oog op een brieventasch, die de vluchteling had laten liggen ter plaatse waar hij gezeten had. Ik nam ze op en - o verrassing! - ik vond er een prachtige verzameling in van de heerlijkste liederen en balladen. Ontroerd snelde ik met dien schat naar huis en wentelde mij ettelijke dagen in de hartsterkende poëzie van den ongeëvenaarden zanger.’

[p. 9]
	

lithographie vóór dit bundeltje vervaardigd werd, kan het bewijzen. - Men moet namelijk weten, dat die lithographie sprekend gelijkt.

Spoedig werd het mij duidelijk, datPaaltjens ongelukkig was. Maar wát hem scheelde, mocht ik niet ontdekken. Als men op zijn verzen kon afgaan, zou men tot het besluit komen, dat valsche vrienden en hardvochtige schoonen zijn hart gebroken hadden. Doch, wanneer ik mij sommige wonderlijke bekentenissen van den dichter voor den geest breng, moet ik er sterk aan twijfelen, of hij wel ooit iets ondervond van alles, wat hij zong. Nog hoor ik hem zeggen - 't was in het Gangetje naast Hoogenstraten -: ‘de gestalten, die mijn muze schiep, zijn louter tot menschelijke gedaanten gestremde onregelmatigheden in mijn spijsvertering.’ - Jobje van 't Galgewater, die op dat oogenblik ons passeerde, zou, als hij ten minste nog leeft, kunnen getuigen, dat Piet zich woordelijk aldus uitdrukte. - Maar wie kan met zekerheid zeggen, dat het hem ernst was met zijn diepzinnige uitspraak?

Ik bracht Paaltjens in kennis met eenigen van mijn vrienden. Zij namen hem mee naar de societeit. Maar alle pogingen om hem op te vroolijken bleven vruchteloos. Hij scheen een bijna instinctmatigen afkeer te hebben van goedronde pret. Ontzaglijk kon hij zuchten, zelfs afschuwelijk grijnzen, als er een daverend gelach onder ons opging.

En evenwel heeft hij in zijn Drie Studentjes getoond, dat hij een open
	
[p. 10]
	

oog had voor het poëtische in haast nog maller jongens dan mijn vrienden waren.

Ik mag niet verzwijgen, dat hij ons op den duur maar half beviel. Zij onder ons, die later hoogleeraar of zoo iets zijn geworden, oordeelden, dat hij niet genoeg studeerde. En de overigen vonden hem te weinig student.

Hij ging bij ons door onder den naam van het miskend genie.

Dat was hij dan ook. Hij was een genie. En hij werd miskend.

Nimmer zal ik den avond vergeten, toen hij ons het later beroemd geworden lied Hoor ik op Sempre een waldhoorn voordroeg. Men kon een speld hooren vallen. Of liever, men kon de tranen hooren biggelen, die wij zwijgend vergoten. Emeis mompelde verstaanbaar: ‘wereldsmart.’ - Het was de letterlijke overzetting van het Duitsche Weltschmerz.

Maar zulke oogenblikken van triomf waren zeldzaam voor Piet. Meestal werd hij niet begrepen. Men lachte om zijn poëzie; nu eens, omdat men haar voor krankzinnig hield; dan weer, omdat men haar voor ‘Hollandsch-blijgeestig’ versleet. Het eerste kon Paaltjens beter verdragen dan het laatste.

 

Op den 9den October 1853 is Piet Paaltjens uit Leiden verdwenen.

Gelijk ieder in den Studentenalmanak voor 1856, bladz. 240, lezen kan*, is hij, aan den avond van dien dag, circa halfzeven, door Plooi, toenmaals knecht van de commissarissen der societeit Minerva, het laatst gezien op de hoogte van het buffet. Toen hij tusschen de twee biljarten kwam, was hij meteen weg.

Wat dit geweest is, weet geen mensch.

 

Dat Piet Paaltjens later is weergezien, heb ik reeds gezegd. Ook, dat hij nog altoos in leven is. Maar over zijn tegenwoordig verblijf laat ik mij niet uit.

 

Gelijk ik vroeger op verlangen van den droeven dichter een bloemlezing uit de verzen, die hij mij kort voor zijn verdwijnen ter hand stelde, in de Leidsche Studentenalmanakken voor 1856, 1857 en 1859 plaatste, zoo heb ik ook nu op zijn uitdrukkelijke begeerte deze uitgave van zijn academische poëzie bezorgd. Overeenkomstig zijn aanwijzing heb ik er het beste in opgenomen, wat door hem van 1850 tot 1853 gezongen werd.

Ik heb reden om te vermoeden, dat ik later door hem zal worden uit-
	

*
    Dr. Van Vloten nam in zijn bovenaangehaald Dicht en ondicht, ii, 608, over, wat ik in den Almanak over P.P. en zijn raadselachtig verdwijnen schreef.

[p. 11]
	

genoodigd, om ook zijn gedichten, na 1853 vervaardigd, ter perse te zenden.

Uit oude betrekking getroost ik mij deze moeite gaarne. Maar ik wil toch wel weten, dat ik de verzen van Piet meer akelig vind dan mooi.

Ik vind er ook geen zedelijke strekking in.

Als ik aan het dichten ging, zou ik het anders doen.

 

Een paar opmerkingen ten slotte. - In De Friesche poëet treedt ‘het weeuw-tje van Stavoren’ als een welbekend persoon op. Toch zou het kunnen zijn, dat sommigen, die dit boekje in handen krijgen, nooit de legende hoorden van Oud-Stavoren 's ondergang. Om hunnentwil vinde de overlevering hier een plaats.

Toen de hanze-stad op het toppunt van bloei en weelde was en men in Friesland van hare burgers, met hun gouden ‘stoepen’*, als van ‘Stearums forwinde bern’† sprak, woonde daar een rijke weduwe, die een van haar schippers last gaf, haar de kostbaarste lading te halen, die er in de wereld te vinden was. Na eenigen tijd kwam de schipper terug met een lading van de beste Dantziger tarwe. De weduwe, die gehoopt had, geheel andere, schitterende waar thuis te zullen krijgen, was zoo verbitterd over deze teleurstelling, dat zij terstond beval, de lading, die aan bakboord was ingenomen, aan stuurboord in zee te werpen. Zij werd gehoorzaamd. Maar op de plaats, waar de misdaad gepleegd werd, rees een zandbank uit de golven en versperde de haven der stad, die nu voor altoos van scheepvaart en handel uitgesloten was. - Nog groeit op het Vrouwezand tarwe. - Maar de aren houden geen vrucht.

De romance, getiteld Jan van Zutphen's afscheidsmaal, heeft een bijzonder karakter. Onder middeleeuwsche vormen bewaart zij de herinnering aan een maaltijd, die door vele nog levenden werd bijgewoond. Helaas, niet allen, die er aan deelnamen, leven nog. Zij, ten wier gevalle aan het gedicht een plaats gegund werd in dit bundeltje, zij weten wel, wie er nu reeds gemist worden van hen, die eenmaal mede aanzaten ‘in de opperzale.’ En dat ook hij, met zijn ‘edel mannenharte’ nimmer terugkeert, daar treuren zij wel menigmaal over, en niet met - ingebeelde smart.

 

13 Augustus 1867

 

F.H.
	

*
    stoopen, drinkkannen.

†
    Stavorens ‘verweende’, verwaande, kinderen.


De bleeke jongeling
 
't Avondt. Aan den westertrans
 
Zinkt, in goud gehuld en glans,
 
Statig 't zonnelicht ter neer
 
In den schoot van 't wieglend meer,
 
Dat, als bloosde 't van verlangen,
 
Om het in zijn bed te ontvangen,
 
Inkarnaat voelt gloeien op zijn wangen.
 
 
 
't Avondt. Door het heidekruid
 
Suist als aeoolsharpgeluid
 
't Windeken en kust zoo zacht
 
Al de bloempjes goedennacht.
 
't Orglend lied der vooglenkelen
 
Zwijgt in 't loover der abeelen,
 
't Sjirpend krekeltjen in de struweelen.
 
 
 
't Avondt. Aan den zoom van 't meer
 
Zit een bleeke jongling neer.
 
't Donker oog, naar 't west gericht,
 
Volgt het scheidend zonnelicht.
 
Tranen aan dat oog ontleken,
 
Die van grievend lijden spreken,
 
Lijden, - dat een jonglingshart doet breken.
 
 
 
't Nacht. En lange reeds verdronk
 
Ook de laatste zonnevonk.
 
Duisternis als van het graf
 
Daalde op meer en velden af.
 
Slechts het suizen van de blaren
 
Hoort men en 't geruisen der baren. -
 
Immer blijft de jongling vóór zich staren.
 
 
 
't Morgent. En een maagdlijk blond
 
Verft in 't oost den horizont.
 
't Blond verzilvert. 't Zilver smelt
 
Tot een goudzee. Trotsch ontsnelt
 
't Vlammend zonvuur aan de kimmen.
 
Damp en nevelen verglimmen
 
Straks tot purper bij zijn opwaartsklimmen.
	
Over het gehele werk

plaatsen

Leiden

Over dit hoofdstuk/artikel

titels

Snikken en grimlachjes

[p. 13]
	
 
't Morgent. Aan den zoom van 't meer
 
Zit nog steeds de jongling neer,
 
't Bleek gelaat naar 't west gericht.
 
Maar zijn oog is blind voor 't licht,
 
Voor de bloemen, weer ontloken.
 
Opgehouden heeft te koken
 
's Jonglings bloed. - Zijn harte was gebroken.

Naar het Lithauwsch van Joh. Plutzkow 1851


Immortellen 1850-1852
	
Over het gehele werk

plaatsen

Leiden

[p. 17]
	
I
 
De maan glijdt langs de ruiten
 
En blikt mij vragend aan.
 
‘Wat moet dat, bleeke zanger, -
 
In uw ooghoek glinstert een traan?’
 
 
 
Zoo gij de maan niet zelf waart,
 
'k Zou zeggen: loop naar de maan. -
 
Wat mij het oog doet glinstren,
 
Dat gaat geen schepsel aan.

III
 
Waarom ik de loome nachten
 
Met wrange tranen bedauw? -
 
Ik weet niet, wat ik liever deed,
 
Dan dat ik het zeggen zou.
 
 
 
En wou ik het ook al zeggen,
 
Weet ik, of ik het wel kon?
 
Voor alles is een oorzaak, -
 
Maar hebben mijn tranen een bron?

IX
 
Op 't hoekje van de Hooigracht
 
En van den Nieuwen Rijn,
 
Daar zwoer hij, dat hij zijn leven lang
 
Mijn boezemvriend zou zijn.
 
 
 
En halverwegen tusschen
 
De Vink en de Haagsche Schouw,
 
Daar brak hij, zes weken later zoowat,
 
Den eed van vriendentrouw.

XVI
 
Zijn goudblonde lokken en knevel,
 
Zijn geestvolle neus en mond,
 
Zijn vergeetmijnietblik, zijn tenorstem
 
En zijn New-Foundlandsche hond,
 
 
 
Ik moet er gedurig aan denken;
 
Zelfs adem ik soms nog flauw
 
Den geur in van zijn sigaren.
 
Hij kocht ze gewoonlijk bij Blaauw.
 
 
 
Ruik ik opnieuw die sigaren,
 
Dan word ik eensklaps zoo raar.
 
Is 't, omdat hij ze rookte,
 
Of was de tabak mij te zwaar?

XXV
 
Hoor ik op Sempre een waldhoorn,
 
Of ook wel een Turksche trom,
 
Dan moet ik zoo bitter weenen;
 
En - ik weet zelf niet waarom.
 
 
 
Vraagt een der werkende leden:
 
‘Hoe kan een Turksche trom
 
Of een waldhoorn u zoo roeren?’ -
 
Dan weet ik zelf niet waarom.
 
 
 
Is 't wijl in beetre dagen
 
Een vriend de Turksche trom
 
Niet onverdienstlijk bespeelde? -
 
Ach, ik weet zelf niet waarom.

XXXIII
 
Mijn hart was toegevroren,
 
Mijn tranen vloeiden niet meer.
 
Toen trof mij haar gloeiende blikstraal,
 
En de wateren ruischten weer.
 
 
 
O ware ik toch verdronken
 
In den bitterzilten vloed!
 
In liefdetranen, hoe brak ook,
 
Te smoren, is honingzoet.

XLIV
 
Wel menigmaal zei de melkboer
 
Des morgens tot haar meid:
 
‘De stoep is weer nat.’ Och, hij wist niet,
 
Dat er 's nachts op die stoep was geschreid.
 
 
 
Nu, dat hij en de meid het niet wisten,
 
Dat was minder; - maar dat zij
 
Er hoegenaamd niets van vermoedde,
 
Dat was wel hard voor mij.
LX
 
Toen Knaap mij de laatste maal knipte,
 
Was hij aangedaan onder zijn werk.
 
‘Wat wordt u al grijs!’ sprak hij somber,
 
‘Ik vrees, u studeert te sterk.’
 
 
 
En Jongmans, toen hij mij gistren
 
De maat voor een pantalon nam,
 
Keek van mijn magerheid zóó op,
 
Dat ik dacht, dat hem iets overkwam.
 
 
 
Vater Muller ontzei me zijn tafel.
 
Ze verliep anders heelemaal.
 
Mijn holle kaak deed de lui denken,
 
Het eten was bij hem zoo schraal.
 
 
 
En mijn oppasser heeft zelfs den ploert al
 
Een goed woord voor een draagplaats verzocht,
 
Als soms mijnheers begraafnis
 
Te Leiden plaats hebben mocht.
 
 
 
Maar wie er ook zien en beweenen,
 
Dat ik zoo jong moet vergaan,
 
Niet hare grijsblauwe oogjes,
 
En die hebben 't mij juist gedaan.

LXXII
 
Wij zaten met ons vieren
 
In den tuin van de societeit.
 
‘Kijk, jongens!’ riep Sand, ‘wat passeert daar
 
Een eeuwige knappe meid.’
 
 
 
‘Ja,’ zei Kaai, ‘dat 's een pracht van een meisje!
 
Zoo zijn er geen twaalf in 't land!’
 
‘Ik hoor,’ zuchtte Haas, ‘ze is in stilte
 
Geëngageerd met een luitenant.’
 
 
 
‘Wat mankeert je, Paal?’ riep Sand weer,
 
‘Je wordt zoo bleek als de dood!
 
Neem wat dubbelgebeide!’ - ‘Neen, Dundas!’
 
Schreeuwde Haas, ‘breng gauw een glas rood!’
 
 
 
Wel dronk ik, om Haas te pleizieren,
 
Het rood uit, - ook smaakte 't wel goed, -
 
Maar op geen van mijn beide wangen
 
Herriep het den rozengloed.
 
 
 
Sinds ik weet, dat een luitnant in stilte
 
Mag bluffen op háár bezit,
 
Zien mijn vroeggeknakte wangen
 
Onherroepelijk marmerwit.

LXXXIII
 
Hem, die mij grof beleedigt,
 
Mij overlaadt met schand
 
En openlijk mij belastert,
 
Hem reik ik de broederhand.
 
 
 
Maar die mij voorkomend bejegent,
 
Die mij aan zich verplicht
 
En zich mijn vriend durft noemen,
 
Dien spuw ik in 't gezicht.

LXXXIV
 
O, spreek mij niet van liefde,
 
Van vriendschap en van trouw;
 
Die zijn al sinds lang overleden,
 
'k Ben lang er al van in den rouw.
 
 
 
Neen, spreek mij van 's menschen ellende,
 
Van al zijn kommer en nood,
 
En hoe hij zijn broeders leven
 
Verbittert, - dan lach ik mij dood!

XCVI
 
Als ik een bidder zie loopen.
 
Dan slaat mij 't hart zoo blij.
 
Dan denk ik, hoe hij ook weldra
 
Uit bidden zal gaan voor mij.

C
 
Zooals ik eenmaal beminde,
 
Zoo minde er op aarde nooit een.
 
Maar 'k vond, tot wien ik mij wendde,
 
Slechts harten van ijs en steen.
 
 
 
Toen stierf mijn geloof aan de vriendschap,
 
Mijn hoop en mijn liefde verdween.
 
En, zooals mijn hart toen haatte,
 
Zoo haatte er op aarde nooit een.
 
 
 
En sombere, bittere liedren
 
Zijn aan mijn lippen ontgleên.
 
Zoo somber en bitter als ik zong,
 
Zoo zong er op aarde nooit een.
 
 
 
Verveeld heeft mij eindlijk dat haten.
 
Dat eeuwig gezang en geween.
 
Ik zweeg, en zooals ik nu zwijg,
 
Zoo zweeg er op aarde nooit een.

Tijgerlelies 1851-1853

Aan Betsy
 
Het heugt mij als de dag van gistren. Op het mos
 
In hartverovrend achtelooze houding lag
 
Uw rijzige figuur, wijl de anderen het bosch
 
Langzaam doordwaalden. 't Was een vreeslijk heete dag.
 
 
 
Gij hieldt mijn veldflesch aan uw rozenlipjes, droog
 
Van 't lachen. Diep-gemoedlijk, als wen de avondklok
 
Door 't dal luidt, klonk het in uw keel. En zacht bewoog
 
Uw zoete strot zich op en neer bij elken slok.
 
 
 
Intusschen leunde ik schilderachtig op den tronk
 
Eens duizendjaargen eiks en vroeg mij heimlijk, wat
 
Voor smaak wel 't lot had, dat het aan een veldflesch schonk,
 
Wat droomend slechts mijn dichtermond genoten had.
 
 
 
O, ware 't noodlot niet alleen behept met koud
 
Verstand maar ook met warm gevoel, - uw poezle hand
 
Had plots de flesch, zoodra ze leeg was, door het woud
 
Gekeild, en op mijn lippen had uw mond gebrand.
 
 
 
Nu echter dronkt ge alleen de flesch leeg, onbewust,
 
Dat de inhoud nog al koppig was, - 't was witte port, -
 
En sloot uw loddrige oogjes dicht en sliept gerust. -
 
Nooit heb ik zóóveel tranen op één dag gestort.

Aan Rika
 
Slechts éénmaal heb ik u gezien. Gij waart
 
Gezeten in een sneltrein, die den trein,
 
Waar ik mee reed, passeerde in volle vaart.
 
De kennismaking kon niet korter zijn.
 
 
 
En toch, zij duurde lang genoeg, om mij
 
Het eindloos levenspad met fletsen lach
 
Te doen vervolgen. Ach! geen enkel blij
 
Glimlachje liet ik meer, sinds ik u zag.
 
 
 
Waarom ook hebt gij van dat blonde haar,
 
Daar de englen aan te kennen zijn? En dan,
 
Waarom blauwe oogen, wonderdiep en klaar?
 
Gij wist toch, dat ik daar niet tegen kan!
 
 
 
En waarom mij dan zoo voorbijgesneld,
 
En niet, als 't weerlicht, 't rijtuig opgerukt,
 
En om mijn hals uw armen vastgekneld,
 
En op mijn mond uw lippen vastgedrukt?
 
 
 
Gij vreesdet mooglijk voor een spoorwegramp?
 
Maar, Rika, wat kon zaalger voor mij zijn,
 
Dan, onder helsch geratel en gestamp,
 
Met u verplet te worden door één trein?

Aan Jacoba
 
In uw groote bruine blikken
 
Schuilt een wondre toovermacht.
 
Nu eens troosten zij mij zacht;
 
Dan weer doen ze mij verschrikken.
 
 
 
Praat ik rustig met u over
 
Iets van algemeen gewicht,
 
Vriendlijk straalt dan uw gezicht,
 
Als de maan door lenteloover.
 
 
 
Maar nauw waag ik het, te kikken
 
Van mijn hard poëtenlot,
 
Of meedoogelooze spot
 
Vuurspuwt uit uw donkre blikken.
 
 
 
Is het dan zoo iets bespotlijks,
 
Steeds te plassen in een zee
 
Van het onverklaarbaarst wee?
 
Is dat niet iets gruwzaam-godlijks?
 
 
 
Hoe? Reeds fonklen weer uw blikken?
 
Engel, och, genade! Ik zweer:
 
'k Spreek nooit van mijn lijden weer!
 
Stom hoop ik mij dood te snikken.

Aan Hedwig
 
Wat nu een kerkhof in mij is, was, lang geleên,
 
Een vroolijk marktplein, waar een dartle zwerm dooreen
 
Krioelde van de dolste droomen, somtijds wel
 
Wat al te dol, en toch vermaaklijk in hun spel.
 
 
 
Het was me een leventje daarbinnen! Zien verging
 
Een mensch en hooren. Doch op eenmaal, daar verving
 
Een aaklig steunen 't blij rumoer, en dan - een gil
 
Als van een zinkende equipage. En toen was 't stil.
 
 
 
Ach, wat geen enkle van mijn droomen had verwacht:
 
Een zoete vrouwenhand had ze allen omgebracht.
 
Zoet, valsch, arm handje! 't Vonnis, dat u trof, was zwaar:
 
Gij hebt u moeten geven aan een weduwnaar.
 
 
 
Gij glimlacht, Hedwig, maar ik zeg u, glimlach niet!
 
Nog strenger oordeel zie ik voor u dagen in 't verschiet.
 
De hand, die eens mijn droomen worgde, was wel wreed,
 
Maar wreeder was nog, wat uw dartle hand misdeed.
 
 
 
Op de piano dansend dorst uw hand begaan,
 
Wat zelfs hyena's slechts tersluips bij nacht bestaan:
 
Met onbarmhartig-smeltendteêr klaviergeluid
 
Trok ze al mijn doode droomen weer hun graven uit.
 
 
 
Afschuwlijk! Wat reeds halfvergaan was in den schoot
 
Van mijn gemoed, dat woelde uw wreevle hand weer bloot.
 
Het is daarbinnen niet meer uit te houden! 'k Stik,
 
Als ik maar even afdaal in mijn eigen ik!
 
 
 
En toch, met wellust zou 'k me domplen in mij zelf,
 
Kon 'k u slechts met mij sleuren in dat grafgewelf.
 
Als 'k u daar, Hedwig, in de stikstof smoren zag,
 
Hoe zou mijn ziel dan dreunen van mijn laatsten lach!

Romancen

Liefdewraak

 ‘Ha! weet ge 't niet, wat kanker woedt
 
In 't lang miskende hart,
 
Als liefde 't vuur der wraak ontsteekt,
 
En misdaad groeit uit smart?’
 
 
 
Zoo zong weleer de droeve luit
 
Van wijlen Van der Vliet.
 
- Wie, die wat doet aan bellettrie,
 
Kent zijn gedichten niet? -
 
 
 
En, o, zijn luit had wel gelijk,
 
Er is geen twijfel aan:
 
Als 's jonglings liefde wordt gehoond,
 
Dan steekt zij 't wraakvuur aan.
 
 
 
Dan slijpt ze in 't nachtlijk uur den dolk
 
En plompt hem in de borst
 
Van die haar trapte in 't aangezicht
 
En haar miskennen dorst.
 
 
 
Dan mengt zij heimlijk haar vergift
 
En giet het in den strot
 
Van die haar beê om wedermin
 
Ontving met schimp en spot.
 
 
 
Dan laadt ze in 't eenzaam haar geweer
 
En schiet het op háár af,
 
Die voor haar hitte en voor haar vuur
 
Slechts koelheid wedergaf.
 
 
 
Want 's jonglings hart is als van staal;
 
Wel kan de hand der maagd
 
Het buigen, maar die proeve zij
 
Niet al te ver gewaagd.
	
[p. 40]
	
 
Als zij lichtzinnig 't spel vervolgt,
 
Vermetel d'uitslag tart,
 
Dan springt het staal en graaft een wond
 
In 't maagdelijke hart.
 
 
 
-
 
 
 
Een dikke sneeuwlaag dekt den grond;
 
Een wolkenlaag 't azuur;
 
't Vriest dertig graad; de wind blaast fel;
 
't Is 's nachts om twalef uur.
 
 
 
Maar trots de koude en trots den nacht
 
Staat op de Hoogewoerd
 
Een jongling, vrij van oogopslag,
 
Het hart door min beroerd.
 
 
 
Hij speelt op zijn gitaar en zingt,
 
't Oog op een raam gericht,
 
Met een vrij goeden bariton
 
Een teeder minnedicht.
 
 
 
Hij zingt er eerst een in het Fransch,
 
Genaamd: ‘le troubadour,’
 
In acht coupletten, en 't refrein
 
Luidt telkens: ‘Ah! l'amour!’
 
 
 
Vervolgens zingt hij een in 't Duitsch.
 
Dat klinkt wel eens zoo schoon.
 
't Zijn nu geen luchte trillers meer;
 
't Is nu een sombre toon.
 
 
 
Hij zingt van Thränen, Höllenschmerz,
 
Van Sehnsucht, Grab en Tod,
 
En weent zijn beide wangen nat
 
En beî zijn oogen rood.
 
 
 
In 't Hollandsch zingt de jongling niet;
 
Die taal is ongeschikt;
 
Zij klinkt in de ooren van de min
 
Zoo ruw en ongelikt.
	
[p. 41]
	
 
Maar, of hij Fransche trillers sla,
 
Dan of hij weene en zucht’
 
In 't Duitsch, hij merkt aan liefjes raam
 
Geen licht op of gerucht.
 
 
 
En of hij voor den tienden keer
 
Zijn minnelied herhaal’,
 
Hij krijgt voor al zijn schoon gezang
 
Geen teeken weer of taal.
 
 
 
Dat wekt in 't eind des jonglings toorn.
 
Zijn oogen schieten vuur;
 
En aan zijn mond ontstijgt de kreet:
 
‘Ha! dat betaalt ge duur!’
 
 
 
En vol van wraak buigt hij zich neer,
 
Pakt fluks een sneeuwbal saâm
 
En werpt hem, paarsch van nijdigheid,
 
Bij 't liefje door het raam;
 
 
 
En keert met zijn gitaar in d'arm,
 
En neuriet droef het lied:
 
‘Ha! weet ge 't niet, wat kanker woedt -’
 
Gemaakt door Van der Vliet.
 
 
 
1850

Des zangers min
 
De morgendamp hangt over 't veld,
 
En kleurt den herfstdraad wit.
 
Voor 't venster op de Hoogewoerd
 
Een minnedichter zit.
 
 
 
Een dichter, die gewoon is, om,
 
Na d'afloop van 't ontbijt,
 
Een lied te tokklen op de harp,
 
Zijn liefje toegewijd.
 
 
 
Niet, dat hij echt een liefje heeft;
 
Hij stelt het zich maar voor.
 
Dat doen de minnedichters meer;
 
Daar zijn ze dichters voor.
 
 
 
Ook nu weer is hij aan den gang;
 
Ook nu weer zingt de snaar
 
Zijns instruments een minnelied,
 
Zoo zoet, zoo wonderbaar:
 
 
 
‘Als ik u staar in 't blauwend oog,
 
O Mina, Mina mijn!
 
Dan krimpt mijn jong studentenhart
 
Ineen van minnepijn!
 
 
 
En drinkt mijn oor uw zilvren stem,
 
O Mina, Mina mijn!
 
Dan zet zich dat studentenhart
 
Uiteen van minnepijn!
 
 
 
En proeft mijn mond uw liefdekus,
 
O Mina, Mina mijn!
 
Dan berst datzelfde jonge hart
 
Vaneen door minnepijn!’
	
Over het gehele werk

plaatsen

Leiden

[p. 43]
	
 
Nauw sterft de laatste harptoon weg
 
Dier englenmelodij,
 
Of raatlend rijdt de diligence
 
Naar Woerden 't huis voorbij.
 
 
 
De jongling werpt zijn dichtersblik
 
't Raam uit en 't rijtuig in,
 
En, hemel, hoe toevallig! - juist
 
In 't oog van een Friezin;
 
 
 
Van een der liefste meisjes uit
 
Die landstreek, ‘in wier lijn’
 
Reeds Starter heeft gezongen, dat
 
‘De schoonste vrouwen zijn.’
 
 
 
't Oorijzer fonkelt bij het licht
 
Eens lucifers, dien vlak
 
Voor 's dichters huis een passagier,
 
Die rooken wou, ontstak.
 
 
 
Maar meer dan goud, meer dan 't juweel
 
Op 't blanke voorhoofd, gloeit
 
Haar oog, dat als met tooverkracht
 
Des zangers blikslag boeit,
 
 
 
Het hart hem zet in laaie vlam
 
En, met een rauw ‘o jé!’
 
Met harp en al hem neersmijt op
 
Zijn dichterscanapé.
 
 
 
Want, ja! het is dát zielvol oog,
 
Dat in den laatsten tijd
 
Hem voor den geest stond, als hij zong
 
Na d'afloop van 't ontbijt.
 
 
 
't Is de verwezenlijking van
 
Het lieflijk droombeeld, dat
 
Zijn ziel zich had geschapen, die
 
Daar in dien wagen zat.
	
[p. 44]
	
 
o Zoete smart! o smartlijk zoet!
 
Zoo leeft dan, die hij mint!
 
Maar wie staat borg, dat hij haar ooit
 
Op aarde wedervindt?
 
 
 
Want, lacy, eer van d'ergsten schrik
 
De jongling is hersteld,
 
Is reeds de diligence met
 
De schoone heengesneld.
 
 
 
Wat zal hij doen? Naar Woerden gaan?
 
Desnoods nog verderop,
 
Tot weer zijn oog haar oog ontmoet,
 
Zijn hart haar harteklop?
 
 
 
En, moet het, dwars door sneeuw en ijs
 
Naar Friesland's barren grond
 
Haar volgen, tot zijn dichterswang
 
Den kus voelt van haar mond?
 
 
 
Hij aarzelt, - neen, hij aarzelt niet, -
 
Ten minste niet heel lang: -
 
‘'t Verloorne zoeken - dat 's geen werk
 
Voor zonen van den zang!
 
 
 
Maar treuren om 't verlorene
 
Met roerend-teer gekweel
 
En hout- of tortelduifgekir,
 
Dat is des zangers deel!
 
 
 
De daad is proza, maar de klacht,
 
De traan is poëzij.
 
Zo vaar dan heen, o Mina mijn!
 
En gij, mijn hart, breek vrij!’
 
 
 
-
 
 
 
En als de morgenzon weer gloort,
 
Zit hij aan 't vensterglas.
 
En wacht de diligence en schreit
 
Een brakken tranenplas.
	
[p. 45]
	
 
En als de diligence passeert,
 
Dan grijpt hij woest de snaar
 
Der harp en heft een klaagzang aan,
 
Zóó allerijslijkst naar,
 
 
 
Dat niet slechts menig passagier
 
In droef gepeins verzinkt,
 
Maar dat de conducteur zich zelfs
 
Een traan uit de oogen pinkt.
 
 
 
‘Kent gij het land,’ zoo zingt hij, ‘waar
 
De kleiaardappel groeit?
 
Waar trouw aan vorst en mannenwoord
 
En waar de veeteelt bloeit?
 
 
 
Kent gij het land, waar Mina toeft?
 
Kent gij het wel? Daarheen!
 
Daarheen richtte ik zoo eeuwig graag,
 
Geliefde, 't linkerbeen!
 
 
 
Kent gij het huisje?’ zingt hij weer,
 
‘Op palen rust zijn dak,
 
En Friesche schoonen bieden u
 
Een smakelijk gebak,
 
 
 
En zien u aan, en vragen u
 
Een glaasje pons. Daarheen!
 
Daarheen richtte ik zoo eeuwig graag,
 
Geliefde, 't rechterbeen!’ enz.
 
 
 
1851

De zelfmoordenaar
 
In het diepst van het woud
 
- 't Was al herfst en erg koud -
 
Liep een heer in zijn eentje te dwalen.
 
Och, zijn oog zag zoo dof!
 
En zijn goed zat zoo slof!
 
En hij tandknerste, als was hij aan 't malen.
 
 
 
‘Ha!’ dus riep hij verwoed,
 
‘'k Heb een adder gebroed,
 
Neen, erger, een draak aan mijn borst hier!’
 
En hij sloeg op zijn jas,
 
En hij trapte in een plas;
 
't Spattend slik had zijn boordjes bemorst schier.
 
 
 
En meteen zocht zijn blik
 
Naar een eiketak, dik
 
Genoeg om zijn lichaam te torschen.
 
Daarna haalde hij een strop
 
Uit zijn zak, hing zich op,
 
En toen kon hij zich niet meer bemorsen.
 
 
 
Het werd stil in het woud
 
En wel tienmaal zoo koud,
 
Want de wintertijd kwam. En intusschen
 
Hing maar steeds aan zijn tak,
 
Op zijn doode gemak,
 
Die mijnheer, tot verbazing der musschen.
 
 
 
En de winter vlood heen,
 
Want de lente verscheen,
 
Om opnieuw voor den zomer te wijken.
 
Toen dan zwierf - 't was erg warm -
 
Er een paar arm in arm
 
Door het woud. Maar wat stond dát te kijken!
	
Over het gehele werk

plaatsen

Leiden

[p. 47]
	
 
Want, terwijl het, zoo zacht
 
Koozend, voortliep en dacht:
 
Hier onder deez’ eik is 't goed vrijen,
 
Kwam een laars van den man,
 
Die daarboven hing, van
 
Zijn reeds langverteerd linkerbeen glijen.
 
 
 
‘Al mijn leven! van waar
 
Komt die laars?’ riep het paar,
 
En werktuigelijk keek het naar boven.
 
En daar zag het met schrik
 
Dien mijnheer, eens zoo dik
 
En nu tot een geraamte afgekloven.
 
 
 
Op zijn grijnzenden kop
 
Stond zijn hoed nog rechtop,
 
Maar de rand was er af. Al zijn linnen
 
Was gerafeld en grauw.
 
Door een gat in zijn mouw
 
Blikten mieren en wurmen en spinnen.
 
 
 
Zijn horloge stond stil,
 
En één glas van zijn bril
 
Was kapot en het ander beslagen.
 
Op den rand van een zak
 
Van zijn vest zat een slak,
 
Een erg slijmrige slak, stil te knagen.
 
 
 
In een wip was de lust
 
Om te vrijen gebluscht
 
Bij het paar. Zelfs geen woord dorst het spreken.
 
't Zag van schrik zóó spierwit
 
Als een laken, wen dit
 
Reeds een dag op het gras ligt te bleeken.
 
 
 
1852

De Friesche poëet
I
 
De Harlinger stoomboot schommelt
 
Over de Zuiderzee
 
Van Stavoren naar Enkhuizen.
 
Een dichter schommelt mee.
 
 
 
Kwijnend rust op de verschansing
 
De zangrige elleboog.
 
Glazig staart naar Friesland
 
Het bleekblauw poëtenoog.
 
 
 
Soms ook is 't, of een klaaglied
 
De schampere lippen ontstijgt.
 
De hofmeester denkt, dat mijnheer dan
 
Een aanval van zeeziekte krijgt.
 
 
 
Och, de hofmeester is niet onmooglijk
 
Een mensch met een edel hart,
 
Maar, al meent hij het goed, hij heeft geen
 
Verstand van dichterssmart.
 
 
 
En ik denk, dat is maar goed ook;
 
Want kende de man die pijn,
 
Hoe zou hij nog voor de betrekking
 
Van hofmeester bruikbaar zijn? -
 
 
 
‘Vaarwel!’ ruischt het van de verschansing
 
Naar het langzaam wegblauwend strand,
 
‘Vaarwel! mijn diepverbasterd,
 
En toch mijn vaderland!
 
 
 
Wat al waatren rolden grimmig
 
Uw vernederde terpen voorbij,
 
Sinds in eigen taal uw kindren
 
Konden zeggen: “wij, Friezen, zijn vrij!”
	
Over het gehele werk

plaatsen

Leiden

Over dit hoofdstuk/artikel

plaatsen

Stavoren

[p. 49]
	
 
Naar ploeg en koestal vluchtte
 
Uw taal, eenmaal Holland's schrik,
 
Om uw steden te zien verzinken
 
In allerlei vreemde kwik.
 
 
 
Uw adel ligt op sterven;
 
Dat prachtige, koppige ras,
 
Dat, om voor een koning te buigen,
 
Te stijf eens van knieën was.
 
 
 
En begraven zijn ze op een paar na
 
Uw dochters van edel bloed
 
Met het oorijzer om den schedel
 
En de schaatsen onder den voet.
 
 
 
Friesche jonkers solliciteeren
 
Om een postjen als ambtenaar
 
En nemen zich tot vrouwen
 
Friezinnen - met los haar!’
 
 
 
Een ontzaglijk-hoonende tandknars
 
Bezegelt het slotaccoord,
 
En ‘help!’ gilt de man aan het stuurrad,
 
‘Een passagier overboord!’
 
 
 
Te laat! De poëet is verdwenen
 
In de diepte van 't dansende meer.
 
Slechts zijn pet vindt men acht dagen later
 
Op de kust van Wieringen weer.
	
[p. 50]
	
II
 
In overoude tijden,
 
Toen men nog geen stoombooten had,
 
Lag er halfweg tusschen Enkhuizen
 
En Staavren een bloeiende stad.
 
 
 
Haar koene schippers brachten
 
Haar schatten van heinde en veer,
 
En onder haar kooplui telde
 
Zij meer dan één millionair.
 
 
 
Maar - wat men meer ziet gebeuren -
 
't Geld maakte haar kooplieden grootsch.
 
Toen streken de elementen
 
Over haar het vonnis des doods.
 
 
 
Op zeekren morgen kon men
 
In de Leeuwarder krant zien staan,
 
Hoe het trotsche Oud-Staavren eensklaps
 
In de Zuiderzee was vergaan.
 
 
 
Sinds verliepen er honderden jaren;
 
En men hield het er algemeen voor,
 
De bodem der zee droeg langer
 
Van Oud-Staavren geen enkel spoor.
 
 
 
Slechts vond men er nog op Schokland,
 
Die zwoeren bij kris en bij kras,
 
Dat er onder in de diepte
 
Nog heel wat van over was.
 
 
 
Een oude visscher beweerde:
 
Hij was dikwijls door klokgelui,
 
Dat uit de zee opkwam, gewaarschuwd
 
Voor een naderende onweersbui.
 
 
 
De torenklok van Oud-Staavren,
 
Die moest dat hebben gedaan.
 
Had zijn vader niet eens het uurwerk
 
In dien toren halfacht hooren slaan?
	
[p. 51]
	
III
 
De dichter is verdwenen
 
In de diepte van 't dansende meer.
 
Hij zinkt als een steen. En eindlijk
 
Komt hij in Oud-Stavoren neer.
 
 
 
Want, ja, wat die goede Schokkers
 
In hun eenvoud steeds hebben beweerd,
 
Dat is waar: de verdronken koopstad
 
Bestaat nog ongedeerd.
 
 
 
Haar muren zijn nog stevig;
 
Haar torens zijn nog hoog;
 
Slechts is er alles druipnat,
 
Wat er eenmaal als kurk was zoo droog.
 
 
 
En op haar pleinen en straten,
 
Van menschengedruis eens vol,
 
Daar zwemmen nu stilzwijgend
 
Tarbot en schelvisch en schol.
 
 
 
In haar achterbuurten leeft het
 
Van krab en slak en garnaal,
 
En kabeljauw vult met bruinvisch
 
Op het raadhuis de groote zaal. -
 
 
 
Tot allerlei bochten zich wringend
 
En van benauwdheid loodblauw,
 
Zinkt de dichter-drenkling neder
 
Op de stoep van een deftig gebouw.
 
 
 
Stuiptrekkend beweegt hij den klopper.
 
O wonder! de poortdeur wijkt,
 
En de zanger drijft den gang in.
 
Maar hij is daar niet, of hij bezwijkt.
	
[p. 52]
	
IV
 
Hoelang de gezonken poëet wel
 
Bewustloos gelegen heeft,
 
Dat zou ik niet kunnen zeggen.
 
Genoeg, - de man herleeft.
 
 
 
Hij heft de gevoelvolle blikken,
 
Maar twijfelt schier aan hun trouw;
 
Vlak toch tegenover zich ziet hij
 
Een wonderschoone vrouw.
 
 
 
Haar gitzwarte lokken golven
 
Langs een voorhoofd van elpenbeen
 
Over leliewitte schouders
 
En een sneeuwblanken boezem heen.
 
 
 
Haar wenkbrauwen buigen zich prachtig
 
Boven oogen van lazuur,
 
Beschaduwd door zware wimpers
 
En tintlend van prettig vuur.
 
 
 
Een neusje, Venus waardig,
 
Scheidt haar wangen, wier zachte gloed
 
De rozen beschaamt, maar voor 't blosje
 
Van haar lipjes nog tanen moet.
 
 
 
Ivoren tandjes glinstren,
 
Zoo vaak haar mondje lacht;
 
En de mollige kin bergt een kuiltje,
 
Dat stil naar een kusje smacht.
	
[p. 53]
	
V
 
De dichter begrijpt er niets van;
 
Maar eindelijk waagt hij het toch
 
De vreemde schoone te vragen:
 
‘Waar ben ik?’ en ‘leef ik nog?’
 
 
 
En als kristal klinkt haar antwoord:
 
‘Mijn lieve landgenoot,
 
Gij zit hier in Oud-Staavren,
 
En ge zijt volstrekt niet dood.
 
 
 
Gelukkig voor u bewoon ik
 
Hier een waterdicht lokaal,
 
Waar ik versche lucht kan krijgen
 
Door een onderzeesch kanaal.
 
 
 
Nog even bijtijds ontdekte ik,
 
Hoe gij sparteldet op de stoep...
 
Doch al praatjes genoeg! Gij hebt honger,
 
Eet dus eerst eens dit bordje soep.
 
 
 
Dat zal u goeddoen, mijn jongen!
 
Ik zelf heb ze klaargemaakt.
 
En drink er dit glas Pommies bij;
 
Die weet ik dat lekker smaakt.
 
 
 
Ga u daarna eens goed verdrogen,
 
En - kom dan in mijn arm;
 
Dan, voor den drommel, kus ik
 
U nog eens ouderwets warm!’
	
[p. 54]
	
VI
 
‘Vergeef mij,’ huivert de dichter,
 
‘'t Is onbescheiden misschien,
 
Maar mag ik ook vragen, wat dame
 
Ik de eer heb vóór mij te zien?’ -
 
 
 
En de schoone glimlacht: ‘Wel zeker!
 
- Maar eet ondertusschen voort, -
 
Ik ben dat weeuwtje van Staavren,
 
Daar ge mooglijk wel van hebt gehoord;
 
 
 
Die een lading Dantziger tarwe
 
Aan stuurboord in zee werpen liet...
 
Maar, man, waar wordt ge zoo bleek van?
 
Dat hindert u, hoop ik, toch niet?’ -
 
 
 
‘Dat geval met die Dantziger tarwe,
 
Mevrouw, is te lang geleên,
 
Om mij nu nog te kunnen hindren,
 
Al was het dan ook - gemeen.
 
 
 
Maar wat mij van lust om te eten
 
En om u te kussen berooft.
 
Is, dat gij, geboren Friezinne,
 
Geen oorijzer draagt om uw hoofd.
 
 
 
Maar wat mij zóó vreeslijk ergert,
 
Dat de wang er mij van verbleekt
 
Is, dat ook het weeuwtje van Staavren
 
Gebroken-Hollandsch spreekt.
 
 
 
Verbasterd is mijn Friesland
 
Tot op den bodem der zee.
 
Ik heb genoeg van het leven.
 
Drink zelf uw flesch Pommies.’
 
 
 
Zoo galmt de rampzalige dichter
 
En vliegt de voordeur uit.
 
Nog een korte strijd, - en de haaien
 
Verdeelen hun zangrigen buit.
 
 
 
1852

Jan van Zutphen's afscheidsmaal 1257
I
 
Droef neuriënd kust daarbuiten
 
De nachtwind de torentinnen.
 
Maar hoog boven den zang van den nachtwind
 
Stijgt het feestgezang daarbinnen.
 
 
 
Daarbinnen geeft Jan van Zutphen
 
Voor de allerleste male
 
Zijn wakkeren vrienden ten afscheid
 
Festijn in de opperzale.
 
 
 
Want, als het weer daagt in 't oosten,
 
Tijgt Zutphen's dapper heere
 
Met het roode kruis op den schouder
 
Naar het land van Overmeere.
 
 
 
En als het weer purpert in 't westen,
 
Dan dragen hem reeds de golven
 
Naar 't verre land, waar al menig
 
Zich een heldengraf heeft gedolven.
 
 
 
Maar hem jaagt niet als zoo menig
 
Onleschbre gouddorst henen
 
Tot den kamp in de lommer der palmen
 
Met de woeste Saracenen.
 
 
 
De noodkreet der vele broedren,
 
Die daarginds in ketenen zuchten,
 
Die gespt hem het zwaard aan de heupe
 
En drijft hem naar zuiderluchten.
 
 
 
Want onder zijn maliejak klopt hem
 
Een edel mannenharte,
 
Dat, staal voor eigen lijden,
 
Krimpt van weedom bij anderer smarte.
	
Over het gehele werk

plaatsen

Leiden

[p. 56]
	
 
Doch nu dwaalt zijn oog zoo somber
 
Langs den feestdisch in de opperzale,
 
Waar hij aanzit met zijn vrienden,
 
Nog ééns, voor de leste male.
 
 
 
Daar rusten zijn blauwe blikken
 
Op tal van baroenen en knapen,
 
Die, al keert hij van 't Oosten eens weder,
 
Dan toch lang in den grafkelder slapen.
 
 
 
Daar tellen zijn blondruige lippen
 
Zoovele hem dierbare namen,
 
Die uit Holland en 't Sticht en uit Friesland
 
Op zijn huis ten afscheidsmaal kwamen.
 
 
 
Aan zijn rechte rolt de lach van
 
Jacobus van Meerenbergen,
 
Die zoete lach, die zelfs nonnekens
 
Tot wereldsche grapkens kon tergen.
 
 
 
Hij lacht met Janus van Steenbeek
 
Om den zwarten slotvoogd van Bommel,
 
Die den rug van het slapend Cocqjen
 
Van Gorcum gebruikt als trommel.
 
 
 
Aan 's gastheers slinke zetelt
 
Zijn trouwe leidsman en rader,
 
De astroloog, in het veld hem ten broeder,
 
In het stil klozet hem ten vader.
 
 
 
Verderop zit Karel de Kaper
 
En drinkt minne met Peter den Langen.
 
Daartusschen zingt de eedle van Mackum
 
Zijn Friesche tafelzangen.
 
 
 
Op hem volgen Jan van den Bossche,
 
Fel op kloosters en papen gebeten,
 
En Dorus de Mooie, druk bezig
 
Om pauwebraadsel te eten.
	
[p. 57]
	
 
Ook Zutphen's grijze lijfarts,
 
Met zijn broeder, en blonde Janje
 
Van de Rotte laven de kelen
 
Aan de druiven van 't lauwe Spanje.
 
 
 
Aan het eind van den disch doet Eligius,
 
Dat sieraad der clerezije
 
Van 't Oversticht, zich te goede
 
Aan de tintlende malvezije.
 
 
 
En nog menig andere degen
 
Zit aan in de opperzale,
 
Nu Jan van Zutphen festijn geeft
 
Voor de allerleste male.
II
 
Doch ziet, daar buigt Melchior, de page,
 
Zich over Zutphen's zetel,
 
Ietwat vrees in de donkerbruine oogjes,
 
Zoo schelmsch anders en vermetel.
 
 
 
‘Daar buiten aan de slotpoort,’
 
Zoo lispt hij zijn heer in de ooren,
 
‘Daar staat weer de doode minstreel,
 
En hij eischt, dat gij hem zult hooren.
 
 
 
De minstreel, die, vier jaar geleden,
 
Zoo spoorloos van 't huis is verdwenen,
 
En sinds nog driemaal in 't nachtuur
 
Aan den torenwacht is verschenen.’
 
 
 
‘Hij kome, de doode minstreel!’
 
Roept Zutphen, van wijn bevangen,
 
‘Hij kome en zing mij ter eere
 
Zijn helsche minnezangen!’
	
[p. 58]
	
 
De astroloog fronst zoo ernstig de wenkbrauw:
 
‘Heer Jan, wil u dan toch bezinnen!
 
Met minstreels, als zij eens dood zijn,
 
Daar is niet mee te beginnen.’
 
 
 
‘En zingt mij de boef ook lijden,
 
En krast mij de dief ook sterven,
 
Ik wil, dat hij zinge! Geen liedjes
 
Zullen Jan van Zutphen verderven!’
 
 
 
Het kersrood van Melchior's wangen
 
Wordt witter dan pasgebleekt linnen,
 
En knieknikkend spoedt hij zich henen
 
En laat den doode binnen.
 
 
 
Zóó rilt op den adem van 't koeltje
 
Het donkere beukengebladert,
 
Als de knapen en baanrotsen rillen,
 
Nu het lijk van den minstreel nadert.
 
 
 
Zóó klappren de castagnetten
 
Van Biscaje's zwartoogige schoonen,
 
Als de tanden der ridders, bij 't zien van
 
Des minstreels marmeren koonen.
 
 
 
Maar nooit nog ook, sinds voor het eerst hier
 
Ellendigen tranen schreiden,
 
Lag in één oog zóó'n afgrond
 
Van onpeilbaar zielelijden.
 
 
 
Maar nooit nog ook, sinds de wanhoop
 
Voor het eerst hier een hart vervulde,
 
Zag men zóó'n grimlach, als die zich
 
Om de lippen des minstreels krulde.
 
 
 
Van grafbloemen is de kranse,
 
Die zich wingert door zijn haren.
 
Van doodkistenhout is de harpe, -
 
Doch geen menschenoog ziet er de snaren.
	
[p. 59]
	
 
Slechts geestenblik merkt er de snaren,
 
Waaruit zijn doode vingren
 
Een woestschoonen stroom van accoorden
 
Den ridders in de ooren slingren.
 
 
 
En grijpen die lijkkoude vingren
 
Die grafdampaâmende snaren,
 
Dan golven de boezems der knapen
 
Als door stormwind gebeukte baren.
 
 
 
Dan rommelen de ingewanden
 
Van al die ontembre baronnen,
 
Als wen de wind uit de verte
 
Ons toewaait den zang van kanonnen.
 
 
 
Nu ratelt de harp als de donder,
 
Dan suist ze als de kus van een engel;
 
Nu ploft zij als een lawine,
 
Dan klokluidt ze als kuddengebengel.
 
 
 
Wee! Daar opent de minstreel zijn lippen;
 
Daar... Het sieraad der clerezije,
 
Eligius, schiet plots onder tafel. -
 
Dat komt van de malvezije!
	
Drie studentjes
 
Daar waren eens zeven kikkertjes
 
Al in een groene sloot,
 
Toen kwam er een boer op klompen aan -
 
En die trapte ze allemaal dood.
 
Daar waren eens drie studentjes,
 
Drie vrienden in lust en in nood;
 
Ze sprongen zoo moedig de wereld in,
 
En de wereld - trapte ze dood.
 
 
 
Lief meisken met blonde lokken,
 
Met een kolk van gevoel in den blik,
 
Ai gun, dat ik van hun bitter lot
 
Aan uw voetjes een liedeken snik!
 
 
 
Een liedeken, dat, is uw boezem
 
Alleen in kleur van albast,
 
Zijn glooiing met bangzoete dauwdroppeltjes
 
Van medelijden beplast.
 
 
 
Hun jonge harten klopten
 
Voor wat goed is en welluidt zoo fier;
 
Voor waarheid en wijn, voor vrouwen,
 
Voor vrijheid en Beiersch bier.
 
 
 
Hun ijzeren vuisten beukten
 
Zoo graag op een schurkenkop;
 
Hun lippen vingen zoo gretig
 
Een maagdelijk kusjen op.
 
 
 
Donderend dreunden hun stemmen
 
Den kruipenden huichlaar in 't oor;
 
Leeuwerikzoet stegen ze opwaarts
 
In 't jubelend vriendenkoor.
	
Over het gehele werk

plaatsen

Leiden

[p. 61]
	
 
Blij was hun lach, ferm hun handdruk,
 
Breed hun borst en hun oogopslag kloek;
 
Rood hun wang, zout hun scherts, krul hun haren,
 
Geniaal en talentvol hun vloek.
 
 
 
Idealen, sigaren, beurs, tafel,
 
Ze hadden alles gemeen.
 
Hun geloof en hun twijfel, hun liefde
 
En hun haat en hun kelder was één.
 
 
 
Alle morgens van tienen tot elven
 
Hengstten ze samen vol vlijt,
 
En van elven tot vieren bezochten
 
Ze eendrachtig de societeit.
 
 
 
Of ze dronken, op Stegerhoek's kleppers,
 
Met de vier van Van Hees of met Zuur,
 
Op schaatsen of wandlend, de melk in
 
Uit de borsten der vrije natuur.
 
 
 
Maar meer dan die melkspijs woog hun
 
't Vaste brood der wetenschap zelf,
 
En daarom hengstten ze eerst vlijtig
 
Alle morgens van tien tot elf.
 
 
 
Ja, nauw was nog de verdooving
 
Van het bierrijk diner voor een sterk
 
Kop koffie, etc. bezweken,
 
Of zij togen weer samen aan 't werk;
 
 
 
En blaârden in boeken en blokten
 
En pompten, en dronken thee,
 
- Of, als het te warm was, Rijnwijn,
 
En, was het te koud, punch-brûlé. -
 
 
 
Eerst om tien uur beloonde wat ‘stokouds
 
En geurigs’ van Weydung hun vlijt.
 
En van elven tot vieren bezochten
 
Ze eendrachtig de societeit.
	
[p. 62]
	
 
Daar spraken ze dan zoo diepzinnig
 
Over Hegelsche philosophie,
 
En dronken drieëenig uit één flesch,
 
En elk van de drie dronk voor drie.
 
 
 
En al hun zoete geheimen,
 
Al de smart, die hun boezem omsloot,
 
Al hun feilen, hun deugden, hun beden,
 
Die legden ze elkander dan bloot.
 
 
 
Één fluisterde dan zoo teeder
 
Van een schoon, blauwoogig kind,
 
Dat hij eens op een zomerconcert zag
 
En sedert had bemind.
 
 
 
Nooit, zei hij, daalde de zonne
 
Zóó blozend van wellust in zee,
 
Als toen hij voor 't eerst háár zag kijken
 
Naar de goudvischjes van Couvée.
 
 
 
Nooit speelde 't korps van Dunkler
 
‘Das Bild der Rose’ zóó zoet,
 
Als toen zijn blik den blikslag
 
Dier bleeke roos had ontmoet.
 
 
 
Daar lag in dien blik iets kwijnends,
 
Iets smachtends naar hij wist niet wát;
 
Iets, dat, dacht hem, ook in 't klagend
 
Gefluit van den nachtegaal zat.
 
 
 
En hooger gloeiden zijn wangen,
 
Als hij sprak van dat klagend gefluit,
 
En sneller dronk dan het drietal
 
Ontroerd de glazen uit.
 
 
 
Één dacht dan aan 't naderend scheiden,
 
En 't was, of ze trilden van pijn,
 
Maar ook, en hun oog blonk weer zalig,
 
Hoe het weldra reunie zou zijn!
	
[p. 63]
	
 
Hoe dan nog eens zooals vroeger
 
Door de straten der Sleutelstad
 
Hun leeuwerikstem zou weergalmen
 
Van het godlijk Iö vivat!
 
 
 
En noemde zijn lip dien feestpsalm,
 
Dan grepen zij eerbiedvol 't glas
 
En orgelden driestemmig 't heilig
 
Nostrorum sanitas.
 
 
 
Één sprak dan zoo dof en zoo hoonend
 
Van het lijden dezer eeuw.
 
De gansche wereldhistorie,
 
Zei hij, was hem één schreeuw,
 
 
 
Één rauwe schreeuw om wrake
 
Over hen, wier vuig belang
 
Het menschdom vertrapt en verknoeid had,
 
Al zestig jaarhonderden lang!
 
 
 
Maar de dag des gerichts was niet ver meer!
 
Reeds kleurde 't morgenrood
 
De toppen der bergen en spelde
 
Den nacht der leugen den dood!
 
 
 
Reeds hoorde hij 't lied van de valbijl,
 
Die den kop der dwingelandij
 
Van haar rotten romp zou scheiden:
 
‘De verjongde volkren zijn vrij!’
 
 
 
En dan schoten er bliksemstralen
 
Uit zijn zielvol donker oog,
 
En dan hief hij de twee voorste vingers
 
Van zijn rechterhand statig omhoog,
 
 
 
En dan zwoer hij zoo vreeselijk ernstig,
 
Dat ook zijn zwaard in de eerste rij
 
Op het slagveld des geestes zou kampen
 
Tegen domheid en tirannij.
	
[p. 64]
	
 
Dan zwoeren ook de andren, en riepen
 
Om Plooi, en alle drie
 
Bezegelden zij hun gelofte
 
Met een glas of vier Oeil de perdrix.
 
 
 
Ja, het waren drie brave studentjes!
 
Drie vrienden in lust en in nood!
 
Blij sprongen ze in de armen der wereld,
 
En de wereld - kneep ze dood.
 
 
 
Blondlokkige Johanna!
 
Ai gun, dat uw droeve bard,
 
Vóór hij verder zijn liedeken afsnikt,
 
Eerst eens uitschreie tegen uw hart.
 
 
 
Want breken wil hem het zijne,
 
Als hij denkt, hoe oneindig veel groots
 
De klauw der wereld reeds smakte
 
In den killen afgrond des doods.
 
 
 
Nam ze ook niet zijn dichterdroomen
 
Wreedaardig bij een been
 
En sloeg hun de hersens te pletter
 
Tegen den werklijkheidssteen?
 
 
 
Zijn gezang, dat de objectiveering
 
Van de idee der wereldsmart was,
 
Zette zij 't niet met de verzen
 
Van illustratie in ééne klas?
 
 
 
Johanna! blondlokkig meisken!
 
Ai, gun uw miskenden Piet,
 
Dat hij eerst eens uw boezemglooiing
 
Met een tranenmeer overgiet!
 
 
 
En nu, aanhoor, hoe treurig
 
De geschiedenis endt van de drie,
 
Die zoo'n duren eed eens zwoeren,
 
Een eed bij de Oeil de perdrix.
	
[p. 65]
	
 
Één voer er naar 't land der vampyrs
 
En der kruipende slangen af;
 
Hij kampte er trouw voor de waarheid,
 
En vond er jong een graf.
 
 
 
Want wel was zijn vuist van ijzer
 
En goed voor een schurkenkop,
 
Maar tegen slangen en vampyrs -
 
Daar kon hij niet tegen op.
 
 
 
Één bleef er, waar 't oog op geen vampyrs,
 
De voet op geen slangen stoot;
 
Hij bestreed er vooroordeel en domheid,
 
En vond er een langzamen dood.
 
 
 
Want, al beet hem geen giftige slange,
 
Al zoog geen vampyr zijn bloed,
 
Daar waren padden en wespen -
 
En die deden hem ook al geen goed.
 
 
 
Maar het akeligst lot trof den jongste,
 
De zwakste ziel van de drie,
 
Die eenmaal dien duren eed zwoeren,
 
Dien eed bij dien Oeil de perdrix.
 
 
 
Ze hebben den armen strijder
 
Zóólang gerold en gesold,
 
Tot al, wat er frisch was en edel
 
In zijn vrije borst, is gestold.
 
 
 
Tot hij eindlijk, het worstelen moede,
 
Zich de handen knevelen liet
 
En om den lieven vrede
 
De zaak der vrijheid verried.
 
 
 
Ik geloof, hij kreeg een betrekking,
 
En ook een echtgenoot;
 
Zij blonk wel niet uit door schoonheid,
 
Maar haar inkomen, zei men, was groot.
	
[p. 66]
	
 
Ook kocht hij een stel witte dassen,
 
En de wereld riep er van,
 
Hoe hij zich van een zondaar bekeerd had
 
Tot een braaf en fatsoenlijk man.
 
 
 
Toch scheen het, of hij den vrede
 
Niet bij zijn bekeering hervond,
 
Want - nimmer speelde de glimlach
 
Van vroeger weer langs zijn mond.
 
 
 
Slechts als hij een ouden makker
 
Op het slagveld verbloeden zag,
 
Dan weerlichtte er plots om zijn lippen
 
Een vreemde, geheimvolle lach;
 
 
 
Een lach, nog oneindig veel fletser
 
Dan die lijkengrimlach, dien Jan
 
Van Beers eens den mond zag plooien
 
Van zeker zieklijk jongman;
 
 
 
Een lach, die getuigde van lijden,
 
Zóó gruwzaam, zóó peilloos diep,
 
Dat die hem loeg mocht bidden,
 
Dat ook hij den heldendood sliep,
 
 
 
Den schoonen dood der vrienden,
 
Met wie hij de Sleutelstad
 
Eens zo leeuwerikblij deed daavren
 
Van 't heilig Iö vivat!
 
 
 
1853
