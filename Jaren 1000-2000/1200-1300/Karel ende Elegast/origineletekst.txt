Karel en Elegast
 
Een fraai verhaal, dat spannend is en waar,
 
ga ik u nu vertellen. Luistert maar:
 
wat Keizer Karel eens is overkomen,
 
toen hij vol praal zijn intrek had genomen
 
te Ingelheim, een stadje aan de Rijn.
 
De avond was 't, vóór er hofdag zou zijn
 
en hij, gekroond, vele van zijn vazallen
 
ontvangen zou. Wat er is voorgevallen,
 
nadat de Keizer zich ter rust begaf,
 
daar weten tal van mensen nog van af.
 
 
 
De Keizer lag te bed en sloot zijn ogen.
 
Hij sliep reeds, toen een engel kwam gevlogen,
 
die sprak: ‘Edele vorst, óp moet gij staan.
 
En trek met spoed uw wapenrusting aan.
 
En stijg te paard en rijd uit om te stelen.
 
In naam van God kom ik u dit bevelen.



illustratie

 
En neem uw zwaard en schild; en aarzel niet,
 
nog deze nacht te doen wat God gebiedt.
 
Want anders zult ge 't met de dood bekopen,
 
vóór de hofdag morgen is afgelopen.
	
[p. 7]
	
 
Gehoorzaam God: stijg op uw paard en rijd
 
uit om te stelen, Vorst. Verlies geen tijd.’
 
 
 
De Keizer dacht, toen hij die boodschap hoorde:
 
‘Wat zijn dat toch voor ongewone woorden?
 
Van wie komt toch zo'n zonderling bevel?
 
Ik zie geen mens. En ik veronderstel,
 
dat ik, vermoeid, maar wat heb liggen dromen,
 
omdat er morgen zoveel gasten komen;
 
want dit bevel mist waarlijk elke zin.’
 
Kalm draaide hij zich om en sliep weer in.
 
 
 
De goede engel heeft het zeer verdroten,
 
dat Karel weer zijn ogen had gesloten.
 
En hij herhaalde: ‘Vórst! Op moet gij staan,
 
't Is Gods bevel: gij moet uit stelen gaan.
 
Zo niet, dan zult ge 't met de dood bekopen,
 
vóór de hofdag morgen is afgelopen.’



illustratie

 
Toen werd de Keizer wakker en bevreesd
 
sprak hij: ‘Ai, ai! Is het een boze geest,
 
die mij zo in mijn eerste slaap komt kwellen
 
door zulke rare dingen te vertellen?
	
[p. 8]
	
 
Ach, wist ik wat dit vreemd bevel beduidt,
 
dat ik vannacht uitrijden moet om buit.
 
Heer in de hemel, wie zou toch bevelen
 
een man, zo rijk als ik, om te gaan stelen?
 
Geen enkel aardse Vorst is mij gelijk
 
in schatten, zo groot is mijn Keizerrijk.
 
Koningen, hertogen, graven, zij allen,
 
hoe rijk aan have ook, zijn mijn vazallen.
 
Het land, dat mij als Keizer toebehoort,
 
zet zich van Keulen tot in Rome voort.
 
Ik en mijn vrouw beheersen alle landen
 
tussen de Donau en de Noordzeestranden.
 
Gallicië en Spanje zijn van mij,
 
die vocht ik zelf van heidenen gans vrij.
 
Waarom zou God de Heer mij dan bevelen
 
als een armzalig man uit te gaan stelen?
 
Wanneer die boodschap waarlijk kwam van God,
 
dan zou ik luisteren naar Zijn gebod.
 
Maar mijn gezond verstand kan het niet vangen,
 
dat God van mij die schande zou verlangen.’
 
Zo ging des Keizers twijfel op en neer;
 
hij sloot zijn ogen en toen sliep hij weer.
 
 
 
De engel zei toen: ‘Vorst, 't gaat om uw leven,
 
of gij aan Gods bevel gevolg wilt geven.
 
Wees toch verstandig, Keizer, word een dief
 
en rijd uit om te stelen: 't is God lief!’
 
 
 
En daarna is de engel heen gevlogen.
 
De Keizer sloeg een kruis en sprak bewogen:
 
‘Ik wil niet ongehoorzaam zijn aan God,
 
al vind ik het een zonderbaar gebod.
 
Ik word een dief, al zou men mij ook vangen
 
en tot mijn schande aan de hals ophangen.
	
[p. 9]
	
 
Toch was ik liever al mijn landen kwijt
 
en door de nood gedwongen tot de strijd
 
dan nu een keus te doen: of te gaan stelen
 
ofwel Gods gunst en liefde te verspelen.
 
Dat Hij mij sterke! Ik bid God de Heer,
 
dat ik toch nooit verlies mijn riddereer.
 
Ik wou, ik was dit grote slot al buiten
 
zonder op gerucht of zwarigheid te stuiten.
 
Een goede uitkomst zou mij liever zijn
 
dan zeven stenen burchten langs de Rijn.
 
Wat zou ik toch de ridders moeten zeggen
 
en hoe de hoge heren het uitleggen,
 
wanneer zij zagen, dat ik deze nacht
 
uitrijden ging, alleen en zonder wacht?’



illustratie

 
Zoals de goede engel hem kwam raden,
 
stond Karel op en trok aan zijn gewaden
 
en nam de wapenen, die naast zijn bed
 
volgens gewoonte waren neergezet.
	
[p. 10]
	
 
Gewapend heeft hij het paleis doorlopen
 
en waar hij kwam, stonden de deuren open;
 
waar hij ook keek of ging, eenieder lag
 
in diepe slaap, zodat hem niemand zag:
 
zo wilde God des Keizers schreden leiden,
 
omdat hij om te stelen uit wou rijden.
 
Hij liep de slotbrug over, stil, bedaard,
 
ontsloot de stal en zadelde zijn paard
 
en steeg er op, om naar de poort te rijden,
 
die dicht was. Wachter en portier, zij beiden
 
sliepen zo vast, dat zij niet gisten meer,
 
hoe zeer nabij hen was hun Hoge Heer.
 
Hij stapte af en heeft de poort geopend;
 
hij ging er uit, op Gods genade hopend.
 
De wapens die hij droeg, 't zij nacht of dag,
 
waren de schoonste die een mens ooit zag.
 
Dan steeg de Keizer weer te paard en zeide:
 
‘Mijn God! Voor U ga ik als dief uitrijden.
 
Zo waarlijk als Gij eens op aarde kwaamt;
 
zo waarlijk als Gij eens ons lijf aannaamt;
 
Gij Lazarus gewekt hebt uit de dood;
 
kruimels vermeerderd hebt tot manden brood;
 
van water beste wijn hebt willen maken;
 
en in gevangenschap hebt willen raken,
 
gegeseld zijt, van klederen ontdaan;
 
zo waarlijk als Gij U aan 't kruis liet slaan,
 
Uw zijde door een lans liet openhalen;
 
en Gij ter helle wildet nederdalen;
 
zo waarlijk als Gij door Uw bittere dood
 
het mensdom hebt verlost uit diepste nood
 
en weer verwierft wat Adam had verloren
 
voor ieder mens, die na hem werd geboren;
 
zo waarlijk moogt Gij nu met al Uw macht
 
mij bijstand bieden deze zware nacht.’
	
[p. 11]
	
 
Gedachten speelden door zijn hoofd, zeer vele,
 
waarheen hij rijden zou, om te gaan stelen.
 
En Keizer Karel zag de klare maan
 
en reine sterren aan de hemel staan
 
en zilveren licht over de velden stromen.
 
Daar rees een woud met hoge, rechte bomen;
 
dat reed de Keizer binnen, onvervaard,
 
op zijn sneeuwwit en rijk-gezadeld paard.
 
Hij peinsde: ‘Hoe kon ik de dieven haten,
 
die nooit een mens met vrede kunnen laten!
 
En wee degenen die mijn garde ving;
 
geloof mij maar, dat hun de lust verging.
 
Maar nu ben ik geneigd allen te loven,
 
die door de nood gedwongen moeten roven;
 
want steeds staan deze arme stakkers bloot
 
aan galg en bijl of aan nóg wreder dood.
 
Met hoeveel angst houden zij zich in 't leven.
 
Mijn ridder Elegast heb ik verdreven
 
voorgoed zijn land uit om een kleinigheid;
 
sinds is hij land en leen en have kwijt.
 
Hij zal nu vaak zijn leven moeten wagen,
 
omdat een ridder nooit zijn nood zal klagen.
 
Zijn burcht en land ontnam ik deze heer:
 
dat was niet mooi van mij; het spijt mij zeer!
 
Ridders en knapen heeft hij, goede, vele,
 
die nu, evenals hij, gedwongen stelen.
 
Geen mens, die hun ooit onderkomen gaf
 
uit vrees zijn leen verbeurd te zien als straf.
 
Zo moeten zij zich steeds verborgen houden
 
in 't wilde struikgewas, diep in de wouden.
 
Hoe het ook zij, dáár ben ik zeker van:
 
heer Elegast besteelt geen arme man;
 
pelgrims en kramers, die koopwaar verkopen
 
en van hun arbeid leven, laat hij lopen.
	
[p. 12]
	
 
Op goud en zilver is hij zeer belust
 
en rijke lieden laat hij niet met rust,
 
zelfs niet al zijn het purperen prelaten,
 
priors of priesters. Niets zal ze ooit baten:
 
wie rijk zijn, die berooft hij van hun pracht,
 
van sieraden en paard, desnoods met kracht.
 
En hoeveel strikken er voor hem ook hangen,
 
slim is hij als een vos en niet te vangen.
 
Mocht hij mij vergezellen deze nacht.
 
Mijn God en Heer, help mij met al Uw macht!’
 
 
 
Zo peinzend is de Keizer voortgereden.
 
Daar hoorde hij opeens het holle treden
 
van paardehoeven op een kronkelpad.
 
Zwart was het paard waarop een ridder zat,



illustratie

 
een ridder die dwars door het woud kwam rijden;
 
ja, gitzwart waren paard en ridder beiden.
 
Zwart waren helm en schild en borstkuras,
 
de wapens, waarmee hij gewapend was,
	
[p. 13]
	
 
en 't harnas ook: alles was zwart als kolen.
 
De Keizer heeft zijn ziel aan God bevolen,
 
vrezend, dat die zwarte de duivel was.
 
Hij sloeg een kruis en dacht: ‘Ik wijk geen pas!
 
Mag goed of kwaad mij deze nacht genaken,
 
ik zal dit avontuur te boven raken.
 
Dit is de duivel zelf, een ander niet,
 
omdat zo zwart alleen de duivel ziet.
 
Mag God de Heer mij nu met kracht bewaken,
 
dat mij de duivel niet te schande make.’
 
 
 
Zo reden zij elkaar steeds meer nabij,
 
ieder komend van een andere zij.
 
De zwarte zag de ridder nader komen;
 
van top tot teen heeft hij hem opgenomen.
 
Het schild van Keizer Karel was bedekt,
 
opdat zijn wapenteken onbevlekt
 
zou blijven en geen sterveling zou weten,
 
dat hij de Keizer was, te paard gezeten.
 
De zwarte dacht: ‘Die ridder krijgt nog spijt.
 
Hij is verdwaald. Zijn wapens raakt hij kwijt:
 
schonere zag ik niet in zeven jaren,
 
die zo van goud en stenen lichtend waren.
 
En wie zo'n prachtig paard berijden kan,
 
wat zoekt hij hier? Dit is geen arme man.’
 
 
 
En toen zij rakelings elkaar ontmoetten,
 
reden zij voort, zonder elkaar te groeten.
 
De zwarte hield zijn zwarte paard toen in
 
en dacht: ‘Wat voert die ridder in zijn zin?
 
Was hij verdwaald, hij zou de weg mij vragen.
 
Wie is hij? Lokt hij mij in hinderlagen?
 
Het kan, dat hij voor Karel spionneert,
 
ofschoon ik steeds de Keizer heb geëerd.
	
[p. 14]
	
 
Hij sprak geen woord: hij komt om mij te vangen,
 
opdat men aan de hals mij op zou hangen.
 
Ik peins bij God de Heer, die mij eens schiep,
 
het ging mij slecht, wanneer hij mij ontliep.
 
Ik zet hem na; hij zal niet verder rijden
 
vóór ik hem ken; of ik zal met hem strijden.
 
Hij raakt zijn paard en wapenrusting kwijt:
 
van deze dwaze rit krijgt hij nog spijt.’
 
 
 
Waarna hij met één ruk zijn paard omwendde.
 
Hij reed terug tot bij de onbekende
 
en riep met luide stem: ‘Ridder, blijf staan!
 
Vertel mij eens: waarheen denkt gij te gaan?



illustratie

 
Wat komt gij midden in de nacht hier zoeken?
 
Of jaagt gij soms op raven en op roeken?
 
Al waart gij nog zo zwijgzaam, trots en fier,
 
als gij niet spreekt, ontkomt gij niet van hier.
	
[p. 15]
	
 
Waarheen gij rijdt en hoe uw vader heette
 
en wie gij zelve zijt, dat wil ik weten.’
 
‘Dat wilt gij?’ zei de Keizer en hield stil.
 
‘Gij vraagt zoveel, dat ik niets zeggen wil.
 
Veel liever dan dat ik een antwoord zeide
 
ben ik bereid een strijd met u te strijden.
 
Ik leef te lang, dat men mij dwingen zou
 
dingen te vertellen, die ik niet wou.
 
Welk avontuur mij dan ook mag genaken,
 
ik zal er kort en goed een eind aan maken.’
 
 
 
Dra vonden zij een open plek in 't bos
 
en stormden op elkaar zo woedend los,
 
dat haast de paarden door hun benen bogen.
 
De rossen steigerden, snoven en vlogen
 
elkaar in volle vaart weer tegemoet.
 
De zwaarden waren snel en sterk en goed:
 
de felle slagen kletterden en klonken
 
en van de sneden spetterden de vonken.
 
De ridders vochten een zo lange wijl,
 
dat men intussen gaan kon wel een mijl.
 
De Keizer dacht: ‘Ik zal de duivel leren,
 
zich tegen mij nog langer te verweren.’
 
En sloeg met alle kracht die hij bezat
 
diens schild in tweeën als een lindeblad.
 
De zwarte sloeg terug en wou niet wijken.
 
Menig malie-ringetje moest bezwijken.
 
Geen halsberg was er ooit zo hecht en goed,
 
dat daar doorheen niet drong het rode bloed.
 
De ridders sloegen zonder mededogen,
 
zodat de spaanders van de schilden vlogen
 
en dat de helmen werden ingedeukt:
 
zo heftig hebben zij er op gebeukt.
	
[p. 16]
	
 
En Keizer Karel dacht met grote vreze:
 
‘Mijn vijand is als strijder uitgelezen.
 
Die zwarte brengt mij in zeer zware nood;
 
als mij de Heer niet helpt, dan blijf ik dood.
 
Ik zou onteerd zijn en mij eeuwig schamen,
 
als ik mij noemen moest bij ware name.’
 
Toen sloeg de Keizer een zo harde slag,
 
dat de zwarte bijna ter aarde lag.
 
Maar deze heeft opnieuw zijn zwaard geheven
 
en Karel zulk een forse slag gegeven,
 
dat diens helm scheurde en naar binnen boog
 
en dat zijn eigen zwaard aan stukken vloog.
 
De zwarte dacht: ‘Ik heb mijn zwaard verloren;
 
ik, arme, ware ik toch nooit geboren.
 
Welk doel heeft het, dat ik nog leven moet?
 
Niets anders kende ik dan tegenspoed.
 
Hoe zou ik mij met lege handen weren?
 
Wat is mijn leven waard? Zelfs geen paar peren.’
 
 
 
De Keizer dacht: ‘Het past geen edelman,
 
iemand te slaan, die zich niet weren kan.
 
De zwarte heeft in twee zijn zwaard gebroken;
 
door hem te deren, was ik niet gewroken.
 
Met schande werd belast mijn riddereer,
 
sloeg ik een weerloos man ter aarde neer.’
 
Daar stonden zij en staarden naar elkander,
 
peinzend: wie hij toch wezen mocht, die ander.
 
 
 
De Keizer zei: ‘Bij God, die mij eens schiep
 
en tot het licht mij uit het duister riep,
 
als gij niet zegt, wat ik u nu ga vragen,
 
dan heeft weldra uw hart voor 't laatst geslagen.
 
Ik vraag u: hoe gij heet en wie gij zijt?
 
En als gij antwoord geeft, is uit de strijd.
	
[p. 17]
	
 
Met ere wil ik uit dit strijdperk scheiden.
 
Als ik u ken, moogt gij in vrede rijden.’
 
 
 
De zwarte zei: ‘Daartoe ben ik bereid,
 
als gij mij zegt, wat gij rond deze tijd
 
in 't woud komt doen. Wilt gij soms iemand vangen
 
en tot zijn schande aan de hals ophangen?’
 
 
 
De Keizer antwoordde de zwarte dan:
 
‘Niet zonder noodzaak, wees daar zeker van,
 
ga ik aldus gewapend 's nachts uitrijden:
 
wat mij te doen staat, is niet te benijden.
 
Maar gij, geef mij eerst antwoord op mijn vraag.
 
Ik zeg u dan gewis, waarop ik jaag
 
en wat ik zoek. Ik zal u niets verbloemen,
 
als gij mij eerst uw ware naam wilt noemen.’
 
 
 
De zwarte sprak: ‘Heer, ik ben Elegast.’
 
- Hij zei het haastig. - ‘Ach, geloof mij vast:
 
het land en 't goed, die ik bezat tevoren,
 
zij gingen mij per ongeluk verloren.
 
Het is een lang verhaal zonder een sprank
 
van zonneschijn. Mijn voorspoed is zo krank.’
 
 
 
Met vreugde heeft de Keizer dit vernomen;
 
en in zijn hart kwam dieper blijdschap stromen
 
dan als zijn eigendom geweest zou zijn
 
alle goed, dat vervoerd wordt op de Rijn.
 
Hij zei: ‘Gij hebt u van uw plicht gekweten,
 
mijn ridder, nu gij mij uw naam liet weten.
 
En als het u niet te veel moeite geeft,
 
vertel mij dan ronduit waarvan gij leeft.
 
Bij God, wij zullen voortaan vrienden wezen
 
en nooit hebt gij van mij nog iets te vrezen.’
	
[p. 18]
	
 
‘Ik weet het wel, dat het geen ridder past
 
te doen als ik, o Heer,’ sprak Elegast.
 
‘Toch wil ik u de waarheid niet verhelen:
 
alles waarvan ik leef, dat moet ik stelen.
 
Maar één ding, ridder, wees daar zeker van:
 
bestolen wordt door mij geen arme man.
 
Ik vraag mij af: waarom ben ik geboren?
 
Mijn leen, mijn land, mijn burcht heb ik verloren.
 
Sinds Keizer Karel mij met hoon verdreef
 
en ik met twaalf getrouwen overbleef,
 
moet ik gedwongen mij verborgen houden,
 
spiedend naar buit in wildernis en wouden.



illustratie

 
Op goud en zilver ben ik zeer belust
 
en rijke lieden laat ik niet met rust,
 
zelfs niet al zijn het purperen prelaten,
 
priors of priesters. Voorzorg kan niet baten,
	
[p. 19]
	
 
want steeds verzin ik weer een nieuwe list.
 
Ook trof ik nooit zo'n stevig dichte kist
 
vol kostbaarheden, of ze moest bezwijken;
 
geen slot zo vast, dat ik het niet deed wijken.
 
Zo leef ik hier van roof, tot men mij vangt
 
en tot mijn schande aan de hals ophangt.
 
Zo leven hier in 't woud ook mijn gezellen.
 
O Heer, wat moet ik u nog meer vertellen?
 
Vanavond reed ik uit op avontuur:
 
ik vond er een, als nooit zo wrang en zuur.
 
In tweeën is mijn dierbaar zwaard gebroken;
 
en nooit heeft zich een man op mij gewroken
 
zo fel, met zo'n verschrikkelijk pak slaag.
 
O ridder, sta mij toe, dat ik u vraag:
 
Wie zijt gij? En wie zijn het, die u haten
 
en die u overdag niet rijden laten?
 
Waarom slaat gij uw vijanden niet neer?
 
Gij zijt zo'n uitgelezen strijder, Heer.’
 
‘Mijn bede heeft bij God gehoor gevonden,’
 
dacht Karel. ‘Hij heeft mij de man gezonden,
 
naar wie ik meer verlangde deze nacht
 
dan naar wie er op aarde leeft met macht.
 
 
 
Nu zal de Heer ook voorts mijn schreden leiden,
 
nu Hij mij deze zond om mee te rijden.
 
Helaas, mijn eer gebiedt mij, dat ik lieg
 
en met een valse naam mijn vriend bedrieg.’
 
De Keizer zei: ‘Heer Elegast, van heden
 
af leven wij in vriendschap en in vrede:
 
zo waarlijk als mij God de Heer eens schiep
 
en tot het licht mij uit het duister riep!
 
Mijn levenswijs zal ik u niet verhelen:
 
ik leef van roven, plunderen en stelen.
	
[p. 20]
	
 
En zoveel stal ik, dat, als men mij ving,
 
zelfs met de helft, ik niet de strop ontging.
 
Al zou ik mijn gewicht in rood goud geven,
 
een schelm als mij liet men niet langer leven.
 
Nood dwingt mij en de nood breekt alle recht.’
 
- ‘Wie zijt gij, Heer?’ - ‘Mijn naam is Adelbrecht.
 
 
 
Steeds plunder ik kerken, kloosters en kluizen,
 
ik steel in grote en in kleine huizen;
 
op al wat waarde heeft, ben ik belust,
 
rijken noch armen laat ik ooit met rust;
 
liever ontnam ik iemand heel zijn have
 
dan dat ik hem iets van het mijne gave.
 
Zo sluip ik nu weer rond een rijke schat.
 
Als ik vannacht een goede helper had,
 
dan zou ik stelen, vóór de dag ging dagen,
 
zoveel ik wou, zoveel mijn paard kan dragen.
 
God staat mij toe, vannacht mijn slag te slaan.
 
Die schat is niet te goeder trouw ontstaan;
 
hij ligt in een kasteel als vele schatten:
 
daar kunnen wij met recht ons deel van vatten.
 
Wat dunkt u, Elegast, heb ik gelijk?
 
Ook is de eigenaar zo vreselijk rijk,
 
dat, namen wij ook duizend pond, 't zou deren
 
zijn slinks verworven schatten geen paar peren.
 
En als ik mij in u niet sterk vergis,
 
dan loopt gij, ridder, toch zo'n kans niet mis.
 
Ik deel de buit, gij moogt het eerste kiezen;
 
wie daarvoor week, moest zijn verstand verliezen.’
 
 
 
Toen zei heer Elegast: ‘Waar ligt die schat?
 
Mijn allerbeste vriend, vertel mij dat.
 
Naar welke plaats ook onze weg mag leiden,
 
ik ben bereid met u daarheen te rijden.
	
[p. 21]
	
 
Maar zeg mij eerst, wáár ligt dat rijke goed;
 
vóór ik dat weet, volg ik u niet één voet.’
 
 
 
En Karel zei: ‘Wat zou 't de Keizer deren,
 
al liet ons zijn pluimage een paar veren!
 
Het raakt hem niet: hij heeft een groter schat
 
dan ooit een mens op deze aarde had.’
 
 
 
Maar Elegast heeft hierop niet gezwegen
 
en zei: ‘Met al mijn macht ben ik daartegen.
 
Ik voel, dat God mij zulk een daad verbiedt:
 
Keizer Karel bestelen doe ik niet.
 
Al heeft hij mij ook uit mijn land verdreven,
 
ik blijf zijn trouwe dienaar heel mijn leven.
 
Hij is mijn Keizer en mijn wettig Heer!
 
Het strookt volstrekt niet met mijn riddereer,
 
als ik vannacht door diefstal hem zou schaden.
 
't Is nutteloos, mij zo iets aan te raden.’
 
 
 
Dat Elegast dit zei, deed Karel goed
 
en blijdschap daalde diep in zijn gemoed,
 
omdat hem Elegast was trouw gebleven.
 
Hij dacht: ‘Mocht ik mijn opdracht overleven
 
en red ik deze nacht mijn riddereer,
 
dan geef ik hem zijn land en have weer,
 
zodat hij leven kan zonder te roven.
 
Men mag mij waarlijk op mijn woord geloven.’
 
Toen vroeg hij: ‘Hebt gij dan een beter plan?
 
Ik help u met mijn kunde, wat ik kan.
 
Naar welke plaats ons ook uw list mag leiden,
 
ik ben bereid met u daarheen te rijden.’
 
 
 
Toen zei heer Elegast: ‘Het is de vraag,
 
of gij dat waarlijk wilt. Ik wil wel graag
	
[p. 22]
	
 
stelen bij Eggerik van Eggermonde;
 
dat, waarde vriend, is werkelijk geen zonde.
 
Hij, die tot vrouw des Keizers zuster heeft,
 
het is een schande, dat die schurk nog leeft.
 
Zoveel hij kan, doet hij de mensen schade
 
en menig trouwe vriend heeft hij verraden.
 
Ja zelfs, als alles naar zijn wens wou gaan,
 
zou hij de Keizer naar het leven staan;
 
ofschoon hij van de Keizer heeft ontvangen
 
zo'n fraai bezit, als men maar kan verlangen.
 
Die ontrouw is het, die mijn hart zo grieft!
 
Daar gaan wij stelen, als het u belieft.’



illustratie

 
En peinzend heeft de Keizer stil gezwegen:
 
daar te gaan stelen, kwam hem wel gelegen.
 
Hij dacht: ‘Al zou het zijn, dat men mij vangt,
 
geen zuster die haar eigen broer ophangt.’
	
[p. 23]
	
 
En zo besloten zij, om met zijn beiden
 
op roof naar Eggerik zijn schat te rijden.
 
De rol van dief ging Karel heel goed af.
 
Zij reden samen over 't veld in draf:
 
Elegast reed voor, Karel reed daar achter.
 
Maar Karel hield zijn paard in en reed zachter,
 
toen hij opeens dichtbij een ploeg zag staan;
 
hij stapte af, om snel daarheen te gaan.
 
Hij heeft het ijzer van de ploeg genomen
 
en dacht: ‘Dit kan mij straks ten nutte komen.
 
Dat hij het nodige gereedschap heeft,
 
daarvoor moet zorgen wie van diefstal leeft.’
 
Dan steeg hij weer te paard zonder te dralen,
 
om Elegast, die vóór reed, in te halen.



illustratie

 
Van alle hechte burchten langs de Rijn
 
moest die van Eggerik de sterkste zijn.
 
Toen zij daar samen aangekomen waren,
 
zei Elegast: ‘Ik zal die schurk niet sparen.
	
[p. 24]
	
 
Wat dunkt u, Adelbrecht: wat dient gedaan,
 
om hier het beste onze slag te slaan?
 
Als u iets overkwam, het zou mij spijten,
 
te meer, wanneer men mij dat kon verwijten.’
 
 
 
De Keizer heeft dit handig afgewend
 
en zei: ‘Ik ben volkomen onbekend
 
met wat daar binnen is, met hof en zalen.
 
Zoudt gij niet zelf die schatten willen halen?’
 
 
 
Elegast zei: ‘Wel zeker, vriend, dat gaat.
 
Nu weet ik dra, of gij uw vak verstaat.
 
Laat ons behoedzaam naar de slotmuur sluipen
 
en breken daar een gat, om door te kruipen.’
 
 
 
Dit laatste vonden zij allebei wel.
 
Zij bonden daar hun paarden vast en snel
 
slopen zij naar de muur zonder te spreken,
 
waar Elegast een gat in wilde breken.
 
Toen hij het ijzer van de Keizer zag,
 
schoot Elegast in een zeer brede lach
 
en vroeg hem: ‘Waar liet gij dit kunststuk maken?
 
Nooit zag ik zo iets, om een muur te kraken.
 
Ik wou, dat ik zo'n meesterwerk bezat
 
en zo bij 't breken minder moeite had!’
 
 
 
De Keizer zei: ‘Drie dagen is 't geleden,
 
dat ik, op roof, de Rijn langs kwam gereden.
 
't Was toen, dat ik mijn ijzer achterliet;
 
men volgde mij en keren kon ik niet,
 
want anders was mijn riddereer geschonden.
 
Dit ijzer heb ik aan een ploeg gevonden.’
 
‘'t Is goed genoeg, als men maar binnen raakt.
 
Straks is een beter ijzer gauw gemaakt,’
	
[p. 25]
	
 
sprak Elegast en brak toen met zijn ijzer
 
een gat. Hij kon het beter dan de Keizer:
 
al was ook Keizer Karel groot en sterk,
 
zijn handen stonden niet naar zulk een werk.
 
En zonder dat er één woord werd gesproken,
 
hebben zij dóór en dóór een gat gebroken.
 
 
 
Elegast zei: ‘Ik zal naar binnen gaan
 
en breng u alles; gij blijft buiten staan.’
 
Dit zei hij, want hij zou het zeer betreuren,
 
als hun door onkunde iets zou gebeuren:
 
de ander leek hem geen ervaren dief.
 
En toch wou Elegast het leed en 't lief
 
en alle schatten, die hij zou gaan stelen,
 
heel eerlijk met zijn nieuwe makker delen.
 
 
 
Wondere dingen hoort gij; luistert goed!
 
Heer Elegast kroop door het gat vol moed;



illustratie

 
maar voordat hij de burcht wou nader treden,
 
beproefde hij één van zijn listigheden.
 
Hij stak een toverkruidje in zijn mond,
 
waardoor hij hanen en honden verstond.
	
[p. 26]
	
 
Toen hij het kraaien en het blaffen hoorde,
 
vernam hij deze wonderbare woorden:
 
‘De Keizer moet buiten de slotpoort zijn.’
 
Dat zeiden haan en hond in hun Latijn.



illustratie

 
‘Hoe zou dat kunnen?’ zei hij. ‘'t Zou mij schaden.
 
De Keizer hier? Dan ben ik vast verraden!’
 
 
 
Hij liep terug naar waar de Keizer stond
 
en zei hem, wat hij wist van haan en hond.
 
Of zou hem zijn vermoeden zó bedriegen?
 
Hanen en honden konden toch niet liegen.
 
Dat Keizer Karel daar was, zeiden zij;
 
maar hij wist niet, hoe dicht die was nabij.
 
De Keizer sprak: ‘Nu moet ik u vernamen,
 
als gij gelooft in honden en in hanen;
	
[p. 27]
	
 
dan staat gij waarlijk in 't geloof niet vast.’
 
‘Ik wel, maar gíj niet,’ zei toen Elegast.
 
‘Luister dan zelf: gij zult dezelfde woorden
 
te horen krijgen, welke ik reeds hoorde.’
 
 
 
Hij stak de Keizer, die daar voor hem stond,
 
een eender toverkruid je in zijn mond.
 
‘Luister nu,’ zei hij, ‘als de haan gaat kraaien.
 
Mijn dode lijf mag in de winden waaien
 
hoog aan een galg, was hier de Keizer niet.’
 
Toen kraaide er een haan en hij verried,
 
dat daar de Keizer was. Maar Karel zeide:
 
‘Voltooi uw taak of laat ons huiswaarts rijden.
 
Dit doelloos dralen duurt mij veel te lang.
 
Foei, vriend, zijt gij voor hanenpraatjes bang?’
 
‘Ik ga, al zou men ook ons beiden hangen,’
 
zei Elegast. ‘Gij zijt het best te vangen.
 
Maar geef mij eerst mijn toverkruidje weer.’
 
De Keizer zocht zijn mond af, op en neer
 
en heen en weer. ‘Ik had het toch tevoren,’
 
zei hij. ‘'t Is weg. Ik heb het vast verloren.’
 
 
 
Toen lachte Elegast van harte echt
 
en sprak: ‘Zijt gij een dief? Spreek eens oprecht.
 
Hoe komt het, dat men u niet heeft gevangen
 
en lang geleden niet heeft opgehangen?
 
Dat gij nog steeds ontsnapt zijt aan de dood,
 
dat is een wonder, onverklaarbaar groot.
 
Waar 't kruidje is, zeg ik u onverholen:
 
gezel, dat heb ik uit uw mond gestolen.
 
Van stelen kent gij niets, geen spier, geen haar!’
 
De Keizer dacht: ‘Nooit was een woord zo waar!’
	
[p. 28]
	
 
Hoort! Voordat Elegast begon te stelen,
 
ging hij bezorgd zijn lot aan God bevelen,
 
dat Deze hem mocht bijstaan met Zijn macht.
 
Toch wist hij menige geheime kracht:
 
hij sprak een toverspreuk, waardoor hij allen,
 
die toefden op de burcht, in slaap deed vallen;
 
dan zei hij woorden, waarmee hij ontsloot
 
ieder gesloten slot, 't zij klein of groot;
 
zonder dat hem ridders of wachters zagen,
 
sloop hij naar binnen, waar de schatten lagen;
 
hij nam zoveel zijn hart ooit had begeerd
 
en is daarmee naar buiten weergekeerd.



illustratie

 
Toen wilde Keizer Karel huiswaarts rijden;
 
maar Elegast liet hem dat niet en zeide,
 
dat hij nog ééns de burcht in wilde gaan:
 
hij wist een zadel in de kamer staan,
	
[p. 29]
	
 
waar Eggerik en 's Keizers zuster sliepen;
 
het was het schoonste, dat ooit mensen schiepen.
 
‘Daar hangen honderd gouden bellekes aan,
 
die onder 't rijden alle rinkelen gaan,’
 
zei Elegast. ‘Dat zadel ga ik halen,
 
al moest ik het ook met de strop betalen.
 
Wees dus verstandig, beste vriend, en wacht.’
 
Maar dat beviel de Keizer niet: hij dacht,
 
dat hij het zadel liever wou ontberen
 
dan dat hem nu nog enig kwaad zou deren.
 
 
 
Toen Elegast binnen de kamer kwam
 
en daar het rijk-bewerkte zadel nam,
 
begonnen alle bellekes te bellen,
 
wat Eggerik ten zeerste deed ontstellen.
 
Hij riep: wie of daar aan zijn zadel zat?
 
En als zijn vrouw het niet verhinderd had,
 
zou Eggerik zijn zwaard hebben getrokken.
 
Zij vroeg hem, waarom hij zo was geschrokken,
 
en nam hem 't zwaard en ook de schede af.
 
En zei: ‘Als jij mij nu eens antwoord gaf:
 
wat deert jou toch? Wil jij mij niet vertellen,
 
of 't boze geesten zijn, die jou zo kwellen?
 
Geen vreemde is er, die zich binnen waagt.
 
Er is iets anders, dat jouw rust weg knaagt.
 
Drie dagen heb je bijna niets gegeten.
 
Ook slaap je niet. Waarom? Mag ik dat weten?’
 
 
 
De listen der vrouwen zijn velerlei,
 
of zij jong of oud zijn, list hoort erbij.
 
Zo ging zij voort met vragen en met smeken,
 
totdat hij eindelijk begon te spreken
 
en zei: ‘Jouw broeder raakt weldra in nood.
 
Ronduit gezegd: ik zwoer des Keizers dood.
	
[p. 30]
	
 
En met mij zwoeren dat nog meer vazallen.’
 
En deze noemde hij bij name allen.
 
- Dit vuige plan vernam ook Elegast
 
en hield diep in zijn hart de namen vast
 
van allen, die de Keizer wilden deren;
 
hij peinsde, hoe dit onheil af te weren. -
 
Toen Eggeriks vrouw die toeleg had gehoord,
 
sprak zij: ‘Liever dan dat ik deze moord
 
goedvond, zag ik jou aan de hals ophangen.’
 
En Eggerik, door woede plots bevangen,
 
sloeg in 't gezicht zijn vrouw, dat haar uitbrak
 
uit neus en mond het bloed. De vrouwe stak
 
haar hoofd buiten het bed; bloeddruppels dropen.
 
Heel stil is Elegast daarheen gekropen
 
en hield zijn rechterhandschoen op, om 't bloed
 
der vrouw daarin te vangen. Klaar en goed



illustratie

 
zou dan, als men de Keizer dit liet kijken,
 
daaruit de lage samenzwering blijken;
 
zo hij van deze dood nog werd gered.
 
Toen bad heer Elegast een vroom gebed;
	
[p. 31]
	
 
hij sprak het uit met zulk een Godsvertrouwen,
 
dat insliepen Eggerik en zijne vrouwe.
 
En toen stal hij het zadel en het zwaard
 
en snelde burcht en hof uit naar zijn paard,
 
waar Karel stond, vol angstige gedachten.
 
Hij vroeg hem, waarom hij zo lang moest wachten.
 
 
 
Elegast zei: ‘Heer, mijn schuld was het niet.
 
Bij alles wat God schiep en leven liet,
 
de droefheid trof mijn hart met zeven steken;
 
als nu mijn hart niet breekt, zal het nooit breken.
 
Ik weet gewis, dan breekt het nimmermeer
 
door leed of rouw: zó doet mijn hart mij zeer.
 
Hier is het schone zadel, Heer, het rijke,
 
waarvan ik sprak en waarmee gij moogt prijken.
 
Neem het! Dan zal ik weer naar binnen gaan
 
en Eggerik, die schurk, zijn hoofd afslaan
 
of naast zijn vrouw hem met mijn dolk doorsteken;
 
voor alle goud bleef ik niet in gebreke.
 
Wacht dus, gezel, want spoedig keer ik weer.’
 
 
 
Maar toen vermaande hem de Keizer zeer
 
en vroeg met aandrang hem, door wat voor zaken
 
hij in zo'n diepe droefheid kon geraken:
 
‘Gij zijt in goede welstand en gezond;
 
gij hebt het zadel en wel duizend pond?’
 
‘Ai, Heer,’ zei Elegast, ‘om zulke zaken
 
zou ik toch nooit in diepe droefheid raken.
 
Er is iets anders, dat mijn harte deert
 
en al mijn levensvreugde heeft verteerd.
 
Ik, arme, ware ik toch nooit geboren.
 
Ik heb mijn Keizer en mijn Heer verloren!
 
Hij was mijn uitkomst en mijn toeverlaat:
 
ik hoopte, dat van armoede en kwaad
	
[p. 32]
	
 
hij mij zou redden; dat ik weer zou komen
 
binnen zijn gunst. Maar nu is mij ontnomen
 
alles, wat sedert lang mijn hart najoeg.
 
Mijn goede Heer zal sterven morgenvroeg.
 
Zo juist heb ik daar binnen moeten horen,
 
dat Eggerik 's Keizers dood heeft gezworen.’
 
‘'t Was dus, om mij te redden van de dood,’
 
dacht Keizer Karel, ‘dat mij God gebood,
 
deze nacht als een dief uit te gaan stelen.’
 
Hij dankte God, die hem dit wou bevelen,
 
en bad: ‘Vader, die in de hemel zijt,
 
gezegend zij Uw Naam in eeuwigheid.’
 
 
 
Dan heeft de Keizer antwoord hem gegeven:
 
‘Hoe, Elegast, zoudt gij dit overleven?
 
Wanneer gij Eggerik doorsteekt vannacht,
 
wordt heel de burcht in rep en roer gebracht.
 
En als u dan niet alles mee zou lopen,
 
zoudt gij het spoedig met de dood bekopen.
 
Waarom zoudt gij u storten in die nood?
 
Als Karel sterft, - nou ja - dan is hij dood.
 
Een mens, die dood is, wordt zo gauw vergeten.
 
En weldra zoudt ook gij van rouw niets weten.’
 
Maar Keizer Karel zei dit slechts uit list:
 
ofschoon hij Elegasts gezindheid wist,
 
wou hij hem voor het laatst nog eens beproeven;
 
en bovendien: hij wou niet langer toeven.
 
 
 
Elegast zei: ‘Waart gij mijn makker niet,
 
bij alles wat God schiep en leven liet,
 
het bleef beslist vannacht niet ongewroken,
 
dat gij zo onbezonnen hebt gesproken
 
van Keizer Karel, mijn geliefde Heer,
 
die aller achting waardig is en eer.
	
[p. 33]
	
 
God helpe mij! Ik zal mijn plan volvoeren:
 
ze gaan er aan, allen die samenzwoeren;
 
hij 't eerst, voordat ik deze burcht verlaat,
 
wat mij ook overkomt, 't zij goed of kwaad.’



illustratie

 
De Keizer dacht: ‘Mocht ik dit overleven,
 
dan zal ik Elegast zijn land weer geven
 
en al wat hij behoeft. Dit is mijn vriend,
 
al heb ik dat toch waarlijk niet verdiend.’
 
Hij zei hem: ‘Wil op goede raad nu letten,
 
hoe hem het best te vangen in uw netten,
 
die valse Eggerik van Eggermond.
 
Rijd naar de Keizer in de morgenstond;
 
meld hem de samenzwering, die gij hoorde,
 
en wie het zijn, die hem willen vermoorden.
 
Gewis, dat hij u alles dan vergeeft
 
en dat gij weer met hem in vrede leeft,
 
dat gij beloond wordt, dat gij aan zijn zijde
 
elke dag als zijn eigen broer moogt rijden.’
	
[p. 34]
	
 
Elegast antwoordde: ‘Wat ook geschiedt,
 
bij Keizer Karel komen doe ik niet.
 
Hij is zó kwaad, dat hij mij weg zou jagen,
 
omdat ik wat twee paarden kunnen dragen
 
eens van zijn schatten stal. Ik waag mij niet
 
bij nacht of dag, waar mij de Keizer ziet.’
 
 
 
En Karel zei: ‘Laat ik u dan voorstellen:
 
rijd rustig weer naar 't woud, naar uw gezellen.
 
En neem de hele buit maar met u mee;
 
die delen wij morgen wel met zijn twee.
 
Ik zal dan zelf de Keizer alles melden,
 
wat gij mij van dit vuige plan vertelde;
 
sloeg men hem dood, ik zou er zeer van lijden.’
 
 
 
Met deze woorden was het dat zij scheidden.



illustratie

 
Elegast reed naar zijn gezellen dan;
 
Keizer Karel, die fiere edelman,
 
is naar zijn slot te Ingelheim gereden.
 
Zijn hart kende geen vreugd meer en geen vrede,
	
[p. 35]
	
 
want zij, die hem naar recht bij moesten staan,
 
wilden op hem een lage moord begaan.
 
Van zijn kasteel stond nog de slotpoort open;
 
hij bond zijn paard vast en is stil gelopen
 
naar zijn vertrek, terwijl eenieder lag
 
in diepe slaap, zodat hem niemand zag.
 
Hij had zich nauwelijks ontwapend binnen,
 
toen reeds de wachter op de hoge tinnen
 
zijn horen hief en blies de nieuwe dag,
 
die men vol reine luister lichten zag.
 
Toen ontwaakten Karels mannen, de vele,
 
die sliepen, toen hij uitreed om te stelen:
 
hetgeen God voor de Keizer had gedaan
 
ten teken, dat Hij hem steeds bij wou staan.
 
 
 
Karel liet zijn Geheime Raad ontbieden,
 
om hem te vragen, wat er moest geschieden.
 
En hij vertelde, hoe het met hem stond:
 
hij wist, dat Eggerik van Eggermond
 
zijn dood zwoer en zich weldra zou begeven
 
naar Ingelheim, om hem zijn eer en leven
 
te roven met de legermacht van 't land,
 
dat hij ontvangen had uit 's Keizers hand.
 
Hij vroeg zijn raadslieden hem zo te raden,
 
dat Eggerik hem niet zou kunnen schaden,
 
dat hem behouden bleef zijn riddereer
 
en hun behouden bleef hun wettig Heer.
 
 
 
Toen heeft de vorst van Beieren gesproken:
 
‘Laat ze maar komen! 't Blijft niet ongewroken!
 
Wij zullen recht als rechte mannen staan
 
en menig vijand zal het slecht vergaan.
 
Hier zijn zo vele forse Franse knechten
 
uit Frankrijk en Valois, die kunnen vechten,
	
[p. 36]
	
 
en ridders ook, hoofdmannen allerhand,
 
die met u meegekomen zijn in 't land.
 
Laat hen de wapens nemen en zich dekken
 
en in de hoge zaal de wacht betrekken
 
en vormen om u heen een vaste ring;
 
gij zelf zult staan, gewapend, in de kring.
 
Waarachtig, Heer, wij zullen ons wel weren.
 
Als iemand u zou willen slaan of deren,
 
vloeit hem tot op zijn sporen toe het bloed;
 
en Eggerik het eerst, wanneer dat moet!’
 
 
 
Die raad kon Keizer Karel goed bevallen.
 
Met spoed namen de wapens op zij allen,
 
de krijgers, groot en klein, ridder en knecht.
 
Te duchten viel een grimmig, wreed gevecht,
 
want Eggerik had langs de Rijn veel lieden
 
en velen, die hun hulp hem wilden bieden.
 
Ter poorte deed men zestig mannen staan,
 
zwaar bewapend en met het harnas aan.



illustratie

 
Toen men Eggeriks mannen aan zag komen,
 
liet men hen troep na troep de poort door stromen;
 
maar binnen trok men hen de kleren uit
 
en maakte vele scherpe dolken buit;
	
[p. 37]
	
 
ook droegen zij hun blank kuras verborgen.
 
Allen nam men hen gevangen die morgen,
 
naarmate dat zij binnenkwamen daar.
 
Zo bleek het boze opzet zonneklaar.
 
Eggerik, die dit al had ondernomen,
 
is daarna met de laatste troep gekomen.
 
 
 
Toen Eggerik wou treden in de zaal,
 
sloot men de zware poorten helemaal.
 
Ook hij werd door de wachters overvallen:
 
hij bleek het beste uitgerust van allen.
 
Men voerde hem, toen men de wapens vond,
 
gevankelijk naar waar de Keizer stond.
 
En die verweet hem wat hij had gezworen.
 
Maar Eggerik wilde daar niets van horen;
 
hij loochende de toeleg en 't verraad
 
en zeide: ‘Heer, bega geen domme daad.
 
Deedt gij mij schande, die ik niet verdiende,
 
het zou u kosten langs de Rijn veel vrienden.
 
Niet gij, ook één van uw baronnen niet,
 
durft vol te houden, dat ik u verried.
 
Dat hij maar opkomt, die dit wil beweren,
 
dan zal mijn zwaard hem wel de waarheid leren.’
 
 
 
Dit bracht de Keizer vreugd in zijn gemoed;
 
boden na boden zond hij uit met spoed,
 
om Elegast te halen bij zijn lieden
 
en hem voorgoed zijn vriendschap aan te bieden;
 
en hij vergaf hem wat hij had misdaan,
 
als hij met Eggerik in 't krijt wou gaan.
 
 
 
De boden, die de Keizer had gezonden,
 
zochten in 't woud, tot zij Elegast vonden
	
[p. 38]
	
 
en meldden hem wat hun de Keizer zei.
 
Toen Elegast dit hoorde, was hij blij.
 
En zonder nog een ogenblik te dralen
 
liet Elegast zijn paard en zadel halen,
 
het zadel dat hij Eggerik ontnam.
 
Hij zei de boden, dat hij gaarne kwam
 
en dat, als Karel over hem wou waken,
 
hij Eggeriks schande bekend zou maken.
 
Hij zwoer bij heel zijn christelijke trouw,
 
dat God toch zijn gebed verhoren zou:
 
hij vroeg van God geen rijkdom en geen rechten,
 
maar dit: dat hij met Eggerik mocht vechten
 
voor Keizer Karel, zijn rechtmatig Heer,
 
en hij behouden mocht zijn riddereer.



illustratie

 
In volle vaart zijn zij teruggereden.
 
Toen hij de hoge zaal in was getreden,
 
sprak daar de goede ridder Elegast:
 
‘God zij met u! Ik groet, zoals dat past,
	
[p. 39]
	
 
de Keizer, hen die deze burcht bewonen
 
en allen die zich zijn getrouwen tonen.
 
Maar Eggerik, hem groeten doe ik niet.
 
Dat God, die zich door ons kruisigen liet
 
en ook Maria, machtig van vermogen,
 
hem heden nog doen hangen voor mijn ogen;
 
want Eggerik die zwoer mijns Heren dood
 
kwaadwillig, niet gedwongen door de nood.’
 
 
 
Toen Elegast die woorden had gesproken,
 
had Eggerik zich graag op hem gewroken;
 
maar hij bezat daartoe niet meer de macht,
 
nu menig man anders over hem dacht.
 
 
 
De Keizer heeft daarop het woord genomen
 
en zei: ‘Met vreugde heb ik u zien komen,
 
heer Elegast! Onthul ons het verraad
 
van Eggerik, die aan het hof hier staat.
 
Bij alle Heiligen, ik wil u vragen,
 
hoe of zich deze zaak heeft toegedragen.’
 
 
 
Elegast zei: ‘Wel zeker, Heer, heel graag
 
wil ik u antwoord geven op uw vraag.
 
Met eigen oren heb ik moeten horen,
 
dat Eggerik uw sterven had gezworen.
 
Hij zei het tot uw zuster deze nacht,
 
toen zij hem vroeg, waaraan hij steeds maar dacht.
 
Zij sprak daarop: ‘Ik zag jou liever hangen.’
 
En toen werd hij door woede zo bevangen,
 
dat hij haar zo hard sloeg, dat haar uitbrak
 
uit neus en mond het bloed. De vrouwe stak
 
haar hoofd buiten het bed; bloeddruppels dropen.
 
Ik was toen daar en ben er heen gekropen
	
[p. 40]
	
 
en hield mijn rechterhandschoen op, om 't bloed
 
der vrouw daarin te vangen. Klaar en goed
 
moet dus, nu ik u deze hier laat kijken,
 
daaruit de lage samenzwering blijken.
 
Zou Eggerik ontkennen dit verraad,
 
dan zal ik, vóór het zonlicht ondergaat,
 
hem dwingen deze misdaad te belijden;
 
zo niet, dan sterf ík van ons beiden.’
 
 
 
Eggerik zei: ‘Het ware niemand lief,
 
wanneer ik vocht met een verbannen dief
 
en tot mijn hoon voor hem mijn hals zou wagen.
 
Dat kan hij beter boerenkinkels vragen.’
 
 
 
Elegast zei: ‘Al was ik ook een tijd
 
verbannen, hertog ben ik als gij zijt!
 
Toen mij de Keizer alles had ontnomen,
 
ben ik in nood en armoede gekomen;
 
zo heb ik rijke mensen vaak gestoord,
 
maar verre waren mij verraad en moord.
 
Gij echter woudt u met een moord bevlekken
 
en kunt u dus niet aan de strijd onttrekken.’
 
 
 
De Keizer sprak: ‘Wat gij daar zegt, is waar.
 
Bij God, de schuld van Eggerik weegt zwaar.
 
Moest ik hem volgens recht en wet berechten,
 
dan liet ik hem ophangen door mijn knechten.’
 
 
 
En toen wist Eggerik van Eggermond,
 
dat hij zijn spel gespeeld had en hij vond:
 
‘Beter kan men een tweegevecht aanvangen
 
dan aan de hals te worden opgehangen.’
 
Er was geen man, die hem nog bijstaan kwam, zodat hij na de noen de strijd aannam.
	
[p. 41]
	
 
De Keizer eiste, dat zij zouden strijden.
 
Hij liet het strijdperk voor de kamp bereiden
 
en bad tot God, dat Hij het tweegevecht
 
beslissen mocht naar rede en naar recht.
 
Hij zei tot Elegast: ‘Blijft gij in leven,
 
dan zal ik u tot vrouw mijn zuster geven,
 
de vrouw van Eggerik van Eggermond,
 
die mij verraderlijk naar 't leven stond.’
 
 
 
Toen heeft men koorden op het veld gespannen.
 
Gewapend stonden daar des Keizers mannen
 
en zijn baronnen, kort voor vespertijd.
 
Toen kwam heer Elegast het eerst in 't krijt:
 
het eerst, omdat hij tot de strijd wou dagen.
 
Hij knielde neer, om God om hulp te vragen
 
en bad: ‘God, door Uw goedertierenheid
 
scheld mij vandaag mijn vele zonden kwijt.
 
Ter wille van Uw heilige vijf wonden,
 
ach, wreek toch heden niet op mij mijn zonden.
 
Als 't niet mijn zonden zijn, die mij verslaan,
 
dan zal ik eervol deze strijd doorstaan.
 
Gij zijt almachtig: laat mij toch niet sterven,
 
maar door de strijd de zegepraal verwerven.
 
En u, Maria, zoete lieve Vrouw,
 
u wil ik dienen met oprechte trouw;
 
nooit roof ik meer in wildernis en wouden,
 
als ik vandaag mijn leven mag behouden.
 
Geen schepsel heeft bij God zo'n macht als gij:
 
goede Moeder Maria, sta mij bij!’
 
 
 
Toen hij geknield had en aldus gebeden,
 
zegende hij zijn lichaam en zijn leden;
 
hij zegende zijn harnas en zijn zwaard
 
vroom met zijn rechterhand en ook zijn paard.
	
[p. 42]
	
 
Hij steeg in 't zadel, vaardig om te strijden;
 
zijn wapenschild hing aan zijn linkerzijde
 
en in zijn rechterhand droeg hij de speer,
 
hopend, dat hij behouden mocht zijn eer.



illustratie

 
En toen kwam Eggerik het veld op rijden
 
zwaar bewapend, begerig om te strijden;
 
de gramschap had zijn hart ten zeerst ontzet.
 
Hij zegende zich niet, sprak geen gebed,
 
maar gaf met woeste kracht zijn paard de sporen.
 
Toen stormde ook heer Elegast naar voren
 
en raakte Eggerik met zo'n geweld,
 
dat deze van zijn paard af viel op 't veld;
 
Eggeriks leren kolder was doorstoken.
 
 
 
Hij sprong weer op en heeft aldus gesproken:
 
‘Elegast, ziet gij dit getrokken zwaard?
 
Ik sla u beiden dood, u en uw paard;
 
uw trotse mond zal ik voorgoed doen zwijgen.
 
Alleen, wanneer gij aanstonds af zoudt stijgen,
 
spaar ik uw paard: het is zo sterk en groot;
 
't zou jammer zijn van 't dier, sloeg ik het dood.’
 
 
 
Elegast zei: ‘Wanneer ik nú wou vechten,
 
dan kon ik spoedig deze strijd beslechten.
	
[p. 43]
	
 
Maar zie, ik wil u niet te voet verslaan,
 
al zou 't mij naderhand ook slecht vergaan.
 
Stijg weer te paard: laat ons als ridders strijden;
 
slechts zó kan deze kamp mij roem bereiden.’
 
 
 
Intussen deed het Keizer Karel leed,
 
dat Elegast de strijd zo lang vermeed.
 
En Eggerik is weer te paard gestegen:
 
hij had van Elegast de kans gekregen.
 
En toen begon een nooit-geziene strijd,
 
die duren zou tot lang na vespertijd.
 
De felle slagen kletterden en klonken
 
en van de helmen spetterden de vonken;
 
hun helmen leken wel in brand te staan.
 
Wie hertog is, kan met het zwaard omgaan.
 
 
 
Terwijl de ridders vinnig verder streden,
 
heeft Keizer Karel vroom tot God gebeden:
 
‘O God almachtig, wil dit lang gevecht
 
beëindigen naar rede en naar recht.’
 
En Elegast heeft toen het zwaard geheven
 
- dit zwaard had Keizer Karel hem gegeven;
 
op heel de wereld was geen beter zwaard,
 
het was zijn gans gewicht in rood goud waard
 
en ieder strijder zou het willen dragen; -
 
en met dit zwaard heeft Elegast geslagen
 
zo'n forse slag op Eggerik zijn hoofd,
 
dat dit als een blok brandhout werd gekloofd.
 
Hij stortte van zijn paard af dood ter aarde,
 
terwijl God Elegast het leven spaarde.
 
 
 
De Keizer dankte God, toen hij het zag,
 
hoe Eggerik daar dood ter aarde lag,
	
[p. 44]
	
 
en bad: ‘O God, die waarlijk woont hierboven,
 
met recht mag ik Uw heilig oordeel loven.
 
Gij hebt goedgunstig U reeds vaak betoond
 
en heden weer het ware goed beloond.
 
Wel wijs zijn zij, die vlijtig er naar streven
 
met U in vriendschap en in vree te leven.
 
Ja, allen die U dienen, zij zijn wijs;
 
bescherm hen toch vanuit Uw paradijs.
 
En allen, die U smeken om genade,
 
red hen van schande en onschone daden.’
 
 
 
Mijn vrienden, het verhaal is bijna uit;
 
en dit vertel ik u nog tot besluit.
 
Van hen, die zwoeren Karel te vermoorden,
 
wist men de namen, die Elegast hoorde.
 
Men sleepte Eggerik tot bij de strop
 
en hing met hem alle verraders op;
 
smeken noch geld deed hen genade vinden,
 
hun dode lijf moest waaien in de winden.



illustratie

 
Maar Elegast behield zijn riddereer:
 
daarvoor dankte hij God, ons aller Heer.
 
Keizer Karel is bij zijn woord gebleven:
 
de vrouw, die eens met Eggerik moest leven,
	
[p. 45]
	
 
zijn zuster, gaf hij Elegast tot vrouw;
 
zij bleven elkaar hun leven lang trouw.
 
 
 
Bidden wij God, dat Hij al onze zaken,
 
voordat wij doodgaan, in orde zal maken;
 
dat Hij ons bijstand biedt met al Zijn macht
 
ons hele leven door, bij dag en nacht.
 
Dit is het einde. Zeggen wij nu samen:
 
‘Gods Naam zij geloofd. In eeuwigheid. Amen.’
	

